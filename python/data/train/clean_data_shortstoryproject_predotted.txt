לִפְנֵי הַרְבֵּה שָׁנִים, כְּשֶׁעוֹד לֹא הָיוּ פֹּה כְּבִישִׁים מְהִירִים וּמִנְהֲרוֹת הַכַּרְמֶל וְקִדּוּחַ הַגָּז, חָיוּ פֹּה בְּנֵי אָדָם וּלְצִדָּם חָיוּ שֵׁדִים. הַיּוֹם זֶה נִשְׁמָע מוּזָר, אֲבָל אָז זֶה הָיָה דָּבָר מְאוֹד טִבְעִי וְיָדוּעַ, שֶׁכְּמוֹ שֶׁיֵּשׁ בְּנֵי אָדָם, שֶׁלְּכָל אֶחָד מֵהֶם אֹפִי וּרְצוֹנוֹת וַחֲלוֹמוֹת מִשֶּׁלּוֹ, כָּכָה יֵשׁ גַּם שֵׁדִים.

הַשֵּׁדִים הָיוּ טוֹבִים וְרָעִים וַהֲפַכְפַּכִּים, בְּדִיּוּק כְּמוֹ בְּנֵי הָאָדָם. אֲבָל שֵׁד כּוֹעֵס, אַתֶּם בֶּטַח מְבִינִים בְּעַצְמְכֶם, זֶה הַרְבֵּה יוֹתֵר נוֹרָא מֵאֲשֶׁר בֶּן אָדָם כּוֹעֵס. וְלָכֵן חָשׁוּב הָיָה לָדַעַת אֵיךְ לֹא לְהַכְעִיס אֶת הַשֵּׁדִים אִם לֹא רוֹצִים צָרוֹת.

הַמֻּמְחִיּוֹת הָרָאשִׁיּוֹת לְשֵׁדִים הָיוּ אָז הַסָּבְתוֹת (וְגַם חֵלֶק מֵהַסַּבִּים), שֶׁיָּדְעוּ בְּדִיּוּק אֵיךְ צָרִיךְ לְהִתְנַהֵג עִם הַשֵּׁדִים וּבְקִרְבָתָם, וְהָיוּ שָׁבוֹת וּמַזְכִּירוֹת וּמְסַפְּרוֹת לִפְנֵי הַשֵּׁנָה וּבַבֹּקֶר וְלִפְעָמִים גַּם אַחֲרֵי מְנוּחַת הַצָּהֳרַיִם.

לִפְנֵי שֶׁאֶפְתַּח בַּסִּפּוּר שֶׁאֲנִי עוֹמֶדֶת לְסַפֵּר לָכֶם, עֲלֵיכֶם לָדַעַת כַּמָּה מֵאוֹתָם כְּלָלֵי סָבְתוֹת חֲשׁוּבִים:

1. לְשֵׁדִים יֵשׁ שֵׁמוֹת.

2. לְהַרְבֵּה שֵׁדִים יֵשׁ שֵׁמוֹת כְּמוֹ שֶׁל חַיּוֹת. לְמָשָׁל אֶפְשָׁר לִמְצֹא שֵׁדָה שֶׁהַשֵּׁם הַפְּרָטִי שֶׁלָּהּ הוּא עֵז, כְּמוֹ שֶׁלְּיַלְדָּה מֵהַכִּתָּה שֶׁלָּכֶם קוֹרְאִים נֹעָה.

3. לָכֵן, אִם מְדַבְּרִים עַל חַיָּה כָּלְשֶׁהִי, לְמָשָׁל עַל עֵז שֶׁאוֹכֶלֶת עֵשֶׂב בֶּחָצֵר, חָשׁוּב מְאוֹד לְהַצְבִּיעַ עָלֶיהָ כְּשֶׁמְּדַבְּרִים עָלֶיהָ. אַחֶרֶת הַשֵּׁדָה שֶׁנִּקְרֵאת עֵז יְכוֹלָה לַחְשֹׁב שֶׁמְּדַבְּרִים עָלֶיהָ וְלָבוֹא וְלַעֲשׂוֹת צָרוֹת צְרוּרוֹת.

זֶהוּ. עַכְשָׁו אַתֶּם יוֹדְעִים כָּל מָה שֶׁצָּרִיךְ לָדַעַת כְּדֵי לִקְרֹא אֶת הַסִּפּוּר.

בְּאוֹתָם יָמִים רְחוֹקִים, בַּמָּקוֹם הַזֶּה מַמָּשׁ, חַיָּה אִשָּׁה פְּשׁוּטָה אַחַת שֶׁרָצְתָה רַק דָּבָר אֶחָד – לָלֶדֶת בַּת. אֲבָל רָצָה הַגּוֹרָל, אוֹ אַלְלָה, אוֹ אַף אֶחָד בִּמְיֻחָד, וְלֹא נוֹלְדָה לָהּ בַּת וְלֹא בֵּן וְלֹא כְּלוּם, וְיוֹם יוֹם הָיְתָה יוֹשֶׁבֶת עַל מִפְתַּן בֵּיתָהּ, צוֹפָה בַּשֶּׁמֶשׁ הַשּׁוֹקַעַת וּמִתְפַּלֶּלֶת לְבַת. עֶרֶב אֶחָד, בְּעוֹדָהּ יוֹשֶׁבֶת וּמִסְתַּכֶּלֶת עַל הַשֶּׁמֶשׁ הַגְּדוֹלָה הַיּוֹרֶדֶת מֵאֲחוֹרֵי הֶהָרִים, רָאֲתָה חִפּוּשִׁית קְטַנָּה וּשְׁחֹרָה מְטַיֶּלֶת לְיַד רַגְלָהּ. "יָא אַלְלָה!" חָשְׁבָה הָאִשָּׁה בְּעֶצֶב גָּדוֹל, "אֲנִי כָּל כָּךְ רוֹצָה יַלְדָּה קְטַנָּה! אֲפִלּוּ אִם הַיַּלְדָּה שֶׁלִּי הָיְתָה חִפּוּשִׁית שְׁחֹרָה, הָיִיתִי שְׂמֵחָה בָּהּ וְאוֹהֶבֶת אוֹתָהּ כְּאִלּוּ הִיא יַלְדָּה רְגִילָה." כָּךְ חָשְׁבָה הָאִשָּׁה וְקָרְאָה בְּקוֹל גָּדוֹל, "הוֹ, אַלְלָה! תֵּן לִי כוּנְפוּסֶה!"
אֲבָל כְּמוֹ שֶׁוַּדַּאי נִחַשְׁתֶּם, בִּגְלַל סַעֲרַת הַרְגָּשׁוֹת שֶׁהָיְתָה נְתוּנָה בָּהּ, שָׁכְחָה הָאִשָּׁה אֶת מָה שֶׁסָּבָתָהּ לִמְּדָה אוֹתָהּ, וְלֹא הִצְבִּיעָה עַל הַחִפּוּשִׁית שֶׁנִּקְרֵאת גַּם כוּנְפוּסֶה. וְכָךְ, בִּמְקוֹם שֶׁתְּפִלָּתָהּ תַּגִּיעַ לַשָּׁמַיִם, הִיא הִגִּיעָה דַּוְקָא לְשֵׁדָה אֲיֻמָּה וְנוֹרָאָה שֶׁהִסְתַּתְּרָה לֹא רָחוֹק מִשָּׁם. הַשֵּׁדָה (נִחַשְׁתֶּם נָכוֹן: שְׁמָהּ הָיָה כוּנְפוּסֶה) חִיְּכָה לְעַצְמָהּ בְּרִשְׁעוּת: "אֲנִי רוֹאָה שֶׁהָאִשָּׁה הַזֹּאת מְאוֹד רוֹצָה שֶׁאָבוֹא לְבַקֵּר אוֹתָהּ וְאֶעֱשֶׂה לָהּ צָרוֹת צְרוּרוֹת." כָּךְ חָשְׁבָה הַשֵּׁדָה וּמִיָּד הָפְכָה עַצְמָהּ לְחִפּוּשִׁית שְׁחֹרָה וַחֲמוּדָה וְרָצָה לְהִסְתַּתֵּר בֵּין כִּפְלֵי הָעַבָּאיָה שֶׁל הָאִשָּׁה.

יָרַד הָעֶרֶב, וְהָאִשָּׁה הֵכִינָה עַצְמָהּ לַשֵּׁנָה כַּאֲשֶׁר לְפֶתַע חָשָׁה דִּגְדּוּג עוֹלֶה וְיוֹרֵד מִתַּחַת לָעַבָּאיָה שֶׁלָּהּ וְהֵחֵלָּה לִצְחֹק לְלֹא שְׁלִיטָה. "מָה קוֹרֶה לָךְ, אִשָּׁה?" שָׁאַל בַּעֲלָהּ, "אַתְּ מִתְנַהֶגֶת כְּאִלּוּ קָפַץ עָלַיִךְ שֵׁד!" אֲבָל הָאִשָּׁה לֹא הִצְלִיחָה לַעֲנוֹת מֵרֹב דִּגְדּוּגִים וְרַק רָצָה וְקָפְצָה וְהִתְגַּלְגְּלָה עַד אֲשֶׁר יָצְאָה מִתּוֹךְ שִׂמְלָתָהּ חִפּוּשִׁית וְחִיְּכָה אֵלֶיהָ חִיּוּךְ גָּדוֹל. הָאִשָּׁה לֹא הֶאֱמִינָה לְמַרְאֵה עֵינֶיהָ – חִפּוּשִׁית מְחַיֶּכֶת! "בְּחַיֵּי אַלְלָה," אָמְרָה הָאִשָּׁה בִּפְלִיאָה, "זֹאת כוּנְפוּסֶה שֶׁלִּי, הַיַּלְדָּה שֶׁהִתְפַּלַּלְתִּי אֵלֶיהָ כָּל עֶרֶב, הִיא בָּאָה אֵלַי סוֹף כָּל סוֹף".

הַיָּמִים חָלְפוּ, וְהַחִפּוּשִׁית גָּדְלָה וּמִיּוֹם לְיוֹם נִרְאֲתָה יוֹתֵר כְּמוֹ יַלְדָּה וּפָחוֹת וּפָחוֹת כְּמוֹ חִפּוּשִׁית, עַד אֲשֶׁר בְּיוֹם הֻלַּדְתָּהּ הָעֲשִׂירִי נִרְאֲתָה כִּמְעַט בְּדִיּוּק כְּמוֹ יַלְדָּה. הָאִשָּׁה הָיְתָה מְאֻשֶּׁרֶת.

יוֹם אֶחָד הֶחְלִיטָה כוּנְפוּסֶה שֶׁמַּסְפִּיק זְמַן הָיְתָה יַלְדָּה טוֹבָה וְהִגִּיעַ הַזְּמַן לַחְזֹר וְלִהְיוֹת שֵׁדָה. "אִמָּא'לֶה," הִיא אָמְרָה בְּקוֹל מָתוֹק, "מָה אַתְּ עוֹשָׂה עִם הַבָּצֵק הַזֶּה שֶׁאַתְּ לָשָׁה?" "פִּתּוֹת לַאֲרוּחַת הַבֹּקֶר שֶׁל אַבָּא שֶׁלָּךְ," עָנְתָה אִמָּהּ, "עוֹד מְעַט תֹּאכְלִי אַחַת, וְאֶת הַשְּׁאָר תָּבִיאִי לוֹ לַשָּׂדֶה עִם פַּחִית לַבַּנֶה." "לֹא בָּא לִי לְחַכּוֹת," אָמְרָה הַשֵּׁדָה בְּקוֹל בַּכְיָנִי. "אֲנִי רוֹצָה לֶאֱכֹל אֶת הַפִּתּוֹת עַכְשָׁו!" הָאִשָּׁה הִסְתַּכְּלָה עָלֶיהָ בְּחִיּוּךְ וְאָמְרָה, "מָאמִי שֶׁלִּי, אוֹ שֶׁתְּחַכִּי בְּסַבְלָנוּת אוֹ שֶׁתֹּאכְלִי אוֹתִי בֵּינְתַיִם, מָה דַּעְתֵּךְ?" "רַעְיוֹן מְעֻלֶּה!" צָעֲקָה הַשֵּׁדָה, וְלִפְנֵי שֶׁהָאִשָּׁה הֵבִינָה מָה קוֹרֶה, בָּלְעָה אוֹתָהּ הַשֵּׁדָה אַחַת-שְׁתַּיִם, עַל הַמָּקוֹם, וּמִיָּד אָכְלָה גַּם אֶת הַבָּצֵק וְהַמַּעֲרוֹךְ וְהַשֻּׁלְחָן. "הוּ," חָשְׁבָה לְעַצְמָהּ הַשֵּׁדָה הַנּוֹרָאָה בְּסִפּוּק, "זֶה כְּבָר הַרְבֵּה יוֹתֵר טוֹב." אֲבָל בִּגְלַל שֶׁרָעָב שֶׁל עֶשֶׂר שָׁנִים הוּא לֹא מַשֶּׁהוּ שֶׁחוֹלֵף כָּל כָּךְ מַהֵר, יָצְאָה מֵהַבַּיִת וְהָלְכָה לַשָּׂדֶה. "כוּנְפוּסֶה, מָה אַתְּ עוֹשָׂה פֹּה? אֵיפֹה אֲרוּחַת הַבֹּקֶר שֶׁלִּי?" שָׁאַל הָאַבָּא הַחוֹרֵג שֶׁלָּהּ, שֶׁחָרַשׁ כָּל הַבֹּקֶר אֶת הַשָּׂדֶה. "אָכַלְתִּי אוֹתָהּ," עָנְתָה הַשֵּׁדָה בְּחִיּוּךְ. "וְעַכְשָׁו אֲנִי אֹכַל גַּם אוֹתְךָ!" הָאִישׁ, שֶׁחָשַׁב שֶׁהִיא צוֹחֶקֶת, אָמַר בְּחִיּוּךְ, "בּוֹאִי תֹּאכְלִי אוֹתִי, מְתוּקָה שֶׁלִּי, אִם אַתְּ רוֹצָה." אַחַת-שְׁתַּיִם, בְּלִי לַחְשֹׁב פַּעֲמַיִם, אָכְלָה הַשֵּׁדָה אֶת הָאִישׁ וּבָלְעָה גַּם אֶת הַמַּחְרֵשָׁה שֶׁלּוֹ וְאֶת שְׁנֵי הַשְּׁוָרִים שֶׁהָיוּ רְתוּמִים אֵלֶיהָ.
"עַכְשָׁו אֵלֵךְ לִבְדֹּק מָה שְׁלוֹם סָבְתָא," חָשְׁבָה לְעַצְמָהּ וְשִׁהֲקָה.

בְּאוֹתוֹ זְמַן יָשְׁבָה סָבָתָהּ הַחוֹרֶגֶת שֶׁל כוּנְפוּסֶה בְּבֵיתָהּ וְאָרְגָה שָׁטִיחַ. הִיא שָׂמְחָה מְאוֹד לִרְאוֹת אֶת כוּנְפוּסֶה, שֶׁאַף פַּעַם לֹא בָּאָה לְבַקֵּר לְבַדָּהּ. "כוּנְפוּסֶה מֹתֶק, בָּאת לְבַקֵּר אֶת סָבְתָא שֶׁלָּךְ?" "לֹא. בָּאתִי לֶאֱכֹל אוֹתָךְ!" אֲבָל סָבְתָא שֶׁלָּהּ לֹא שָׁמְעָה כָּל כָּךְ טוֹב וְשָׁאֲלָה, "מָה אָמַרְתְּ, חֲמוּדָה? שֶׁאַתְּ רוֹצָה לֶאֱכֹל אוֹתִי?" אֲבָל בִּמְקוֹם לַעֲנוֹת, פָּתְחָה הַשֵּׁדָה הָאֲיֻמָּה אֶת פִּיהָ וְהִתְקָרְבָה אֵלֶיהָ. "כוּנְפוּסֶה," אָמְרָה סָבְתָא בְּבֶהָלָה, "מָה זֶה הַפֶּה הַגָּדוֹל הַזֶּה שֶׁיֵּשׁ לָךְ?" אֲבָל הִיא לֹא זָכְתָה לִשְׁאֹל עוֹד שׁוּם דָּבָר, כִּי הַשֵּׁדָה בָּלְעָה אוֹתָהּ אַחַת-שְׁתַּיִם, בְּלִי לַחְשֹׁב פַּעֲמַיִם, אֲפִלּוּ בְּלִי לִלְעֹס, וְהִסְתַּלְּקָה.

כְּשֶׁבִּטְנָהּ מְלֵאָה הִסְתּוֹבְבָה כוּנְפוּסֶה בֵּין דּוּכְנֵי הַשּׁוּק וְחָשְׁבָה לְעַצְמָהּ מָה תֹּאכַל לְקִנּוּחַ. רֵיחוֹת הַשּׁוּק הָיוּ מְסַחְרְרִים, וְהִיא הִתְלַבְּטָה בֵּין בַּקְלָוָה נוֹטֶפֶת סֻכָּר, מִיץ רִמּוֹנִים חֲמַצְמַץ אוֹ גְּלִידַת אָנִיס לְבָנָה. לְפֶתַע תָּפַס אֶת נְחִירֶיהָ רֵיחַ נִפְלָא, וְהִיא מִהֲרָה בְּעִקְבוֹתָיו. "מָה שְׁלוֹמֵךְ, חֲבִיבָתִי?" שָׁאַל הָרוֹכֵל הַזָּקֵן בִּרְאוֹתוֹ אֶת כוּנְפוּסֶה מִתְקָרֶבֶת לְדוּכַן הַכְּנָפֶה שֶׁלּוֹ. "אֲנִי רְעֵבָה," עָנְתָה הַשֵּׁדָה הָאֲיֻמָּה וְעֵינֶיהָ הִתְהַפְּנְטוּ לַכְּנָפֶה הַכְּתֻמָּה. הַמּוֹכֵר הַזָּקֵן, שֶׁרָאָה כְּבָר שֵׁד אוֹ שְׁנַיִם בְּחַיָּיו, זִהָה בְּקַלּוּת שֶׁלֹּא יַלְדָּה עוֹמֶדֶת לְפָנָיו, כִּי אִם שֵׁדָה נוֹרָאִית בְּתַחְפֹּשֶׂת. "אֶפְשָׁר לְהַצִּיעַ לָךְ כְּנָפֶה?" שָׁאַל בְּקוֹל אִטִּי וְהוֹצִיא אֶת הַשַּׁבְּרִיָּה הַחַדָּה שֶׁהָיְתָה מֻסְתֶּרֶת בַּתַּרְבּוּשׁ שֶׁחָבַשׁ עַל רֹאשׁוֹ, אֲבָל כוּנְפוּסֶה לֹא רָאֲתָה אֶת הַסַּכִּין הַמְּעֻקֶּלֶת מִתְקָרֶבֶת אֵלֶיהָ וְרַק אָמְרָה בְּקוֹל מְכֻשָּׁף, בּוֹהָה בַּכְּנָפֶה, "קֹדֶם אֹכַל אוֹתְךָ וְאַחַר כָּךְ אֹכַל אֶת כָּל הַכְּנָפֶה שֶׁלְּךָ".

"אַתְּ רוֹצָה לֶאֱכֹל אוֹתִי?" שָׁאַל הַזָּקֵן. "בּוֹאִי, תֹּאכְלִי אוֹתִי אִם אַתְּ מְעִזָּה." כוּנְפוּסֶה פָּתְחָה אֶת לֹעָהּ הֶעָצוּם, אֲבָל רֶגַע לִפְנֵי שֶׁסָּגְרָה אוֹתוֹ עַל רֹאשׁוֹ, תָּקַע הַזָּקֵן אֶת הַפִּגְיוֹן בִּגְרוֹנָהּ וְשִׁסֵּף אֶת גּוּפָהּ לִשְׁנַיִם.

וְאָז קָרָה דָּבָר מֻפְלָא: מֵהַבֶּטֶן הַקְּטַנָּה שֶׁל הַיַּלְדָּה-הַחִפּוּשִׁית-הַשֵּׁדָה-הַנּוֹרָאִית יָצְאוּ שְׁלֵמִים וּבְרִיאִים, כְּאִלּוּ מֵעוֹלָם לֹא נֶאֶכְלוּ, הָאִשָּׁה וּבַעֲלָהּ וְשֻׁלְחָן וּמַעֲרוֹךְ, וּבָצֵק לְפִּתּוֹת וּפַחִית לַבַּנֶה וְסָבְתָא וְשָׁטִיחַ יָרֹק וּשְׁנֵי שְׁוָרִים וּמַחְרֵשָׁה. הַשִּׂמְחָה הָיְתָה גְּדוֹלָה, וְכָל הַשּׁוּק נָשָׂא אֶת הַזָּקֵן הֶחָכָם עַל כַּפַּיִם, וְכֻלָּם עָרְכוּ חַפְלָה גְּדוֹלָה בֵּין הַדּוּכָנִים.

וְהָאִשָּׁה? הִיא הוֹלִידָה יְלָדִים רַבִּים, וְלָהֶם נוֹלְדוּ נִינִים וּבְנֵי נִינִים, תּוֹדָה לָאֵל. וְכָל פַּעַם שֶׁמִי מֵהֶם הָיָה רוֹאֶה חִפּוּשִׁית שְׁחֹרָה וּקְטַנָּה, מִיָּד הָיָה צוֹעֵק, "הַכוּנְפוּסֶה שֶׁל סָבְתָא! הַכוּנְפוּסֶה שֶׁל סָבְתָא!" וְכַמּוּבָן לֹא שָׁכַח גַּם לְהַצְבִּיעַ.
 
הוּא הָיָה יָכוֹל לְהַמְשִׁיךְ לִחְיוֹת שָׂמֵחַ וְטוֹב לֵב, אִלְמָלֵא צוֹעֲנִיָּה אַחַת שֶׁנִּפְצְעָה בְּרַגְלָהּ וְהַפֶּצַע שֶׁלָּהּ הָיָה גָּדוֹל מְאוֹד. חוּטְחוּטוֹן הִטְלִיא אֶת עוֹרָהּ בְּהַצְלָחָה כָּזֹאת, שֶׁלֹּא נוֹתְרָה לָהּ כָּל צַלֶּקֶת, וּבְהַכָּרַת תּוֹדָה הִיא פָּתְחָה לוֹ בַּקְּלָפִים וְאָמְרָה:
"אִם תֵּצֵא בְּיוֹם רִאשׁוֹן מֵהָעִיר הַזֹּאת וְתֵלֵךְ כָּל הַזְּמַן מַעֲרָבָה, תַּגִּיעַ בְּסוֹפוֹ שֶׁל דָּבָר לְעִיר שֶׁבָּהּ תֻּכְרַז כְּעַל מֶלֶךְ!"
חוּטְחוּטוֹן צָחַק צְחוֹק גָּדוֹל. אֲבָל בְּאוֹתוֹ הַלַּיְלָה הוּא חָלַם חֲלוֹם, וּבַחֲלוֹם הוּא אָכֵן הָפַךְ לְמֶלֶךְ, וְהוֹדוֹת לַשֶּׁפַע שֶׁזָּכָה בּוֹ שָׁמַן וְנִרְאָה כְּמוֹ חָבִית כְּרַסְתָּנִית. הוּא הִתְעוֹרֵר וְחָשַׁב לְעַצְמוֹ:
"מִי יוֹדֵעַ, אוּלַי זוֹ אֱמֶת לַאֲמִתָּהּ? קוּם עַל רַגְלֶיךָ, אָדוֹן חוּטְחוּטוֹן, וְלֵךְ מַעֲרָבָה!"
הוּא נָטַל אִתּוֹ צְרוֹר עִם מֵאָה מְחָטִים וְחוּט בְּאֹרֶךְ אֶלֶף קִילוֹמֶטְרִים, וְגַם אֶצְבָּעוֹן, מַגְהֵץ וּמִסְפָּרַיִם גְּדוֹלִים מְאוֹד, וְיָצָא לִשְׁאֹל הֵיכָן נִמְצֵאת הַדֶּרֶךְ מַעֲרָבָה. אִישׁ בְּקִרְיַת בְּטֵלוֹן לֹא יָדַע לְהָשִׁיב עַל שְׁאֵלָתוֹ, עַד שֶׁנִּתְקַל בְּזָקֵן אֶחָד בֵּן מֵאָה וָשֵׁשׁ שֶׁהִרְהֵר קְצָת וְאָמַר:
"מַעֲרָב זֶה בְּוַדַּאי הַמָּקוֹם שֶׁהַשֶּׁמֶשׁ מַגִּיעָה אֵלָיו בָּעֶרֶב."
מִיָּד הָיָה אֶפְשָׁר לִרְאוֹת שֶׁאֵלּוּ דִּבְרֵי טַעַם, וְאָדוֹן חוּטְחוּטוֹן הַחַיָּט פָּנָה לְשָׁם. עוֹד בְּטֶרֶם הִסְפִּיק לְהִתְרַחֵק, נָשְׁבָה הָרוּחַ בַּשָּׂדֶה. אָמְנָם הָיְתָה זוֹ רוּחַ חַלָּשָׁה לְמַדַּי, אַךְ אָדוֹן חוּטְחוּטוֹן הָיָה רָזֶה לְאֵין עֲרֹךְ, וְהָרוּחַ הֵעִיפָה אוֹתוֹ וְנָשְׂאָה אוֹתוֹ אִתָּהּ. וְכָךְ עָף לוֹ אָדוֹן חוּטְחוּטוֹן בָּאֲוִיר וְנֶהֱנָה מְאוֹד מִמַּסָּעוֹ. אֲבָל גַּם הָרוּחַ הִתְעַיְּפָה וְשָׁמְטָה אֶת הַחַיָּט לַקַּרְקַע. הַכֹּל הִסְתַּחְרֵר לְנֶגֶד עֵינָיו, וְהוּא לֹא יָדַע מָה קָרָה לוֹ, אֲבָל הֵבִין שֶׁנָּחַת בִּזְרוֹעוֹתָיו שֶׁל מָאן דְּהוּא, מִשּׁוּם שֶׁשָּׁמַע אֶת מָאן דְּהוּא קוֹרֵא בְּכַעַס:
"וְלָמָּה, אִם יֻרְשֶׁה לִי לְהָבִין, אַתָּה תּוֹקֵף אוֹתִי?"
אָדוֹן חוּטְחוּטוֹן נָשָׂא אֶת מַבָּטוֹ וְרָאָה שֶׁהוּא בִּשְׂדֵה שִׁבּוֹלִים, וְשֶׁהָרוּחַ הִשְׁלִיכָה אוֹתוֹ אֶל בֵּין זְרוֹעוֹתָיו שֶׁל דַּחְלִיל, מַרְחִיק צִפּוֹרִים. הַדַּחְלִיל הָיָה לָבוּשׁ בְּהָדָר רַב, מִכְנָסָיו הָיוּ אַךְ מְעַט קְרוּעִים, הוּא עָטָה אֲפֻדָּה יְרֻקָּה וְחָבַשׁ מִגְבַּעַת מְשֻׁנָּה. שְׁתֵּי רַגְלָיו הָיוּ עֲשׂוּיוֹת מִמַּקְּלוֹת עֵץ, וּכְמוֹתָן שְׁתֵּי יָדָיו.
חוּטְחוּטוֹן הֵסִיר אֶת כּוֹבָעוֹ, קַד קִדָּה עֲמֻקָּה וְאָמַר בְּקוֹל דַּקִּיק:
"רֹב שְׁלוֹמוֹת לִכְבוֹדוֹ. יִסְלַח לִי אִם דָּרַכְתִּי עַל כַּף רַגְלוֹ. אֲנִי אָדוֹן חוּטְחוּטוֹן, חַיָּט."
"נָעִים לִי מְאוֹד לְהַכִּיר אָדָם כֹּה נֶחְמָד," הֵשִׁיב הַדַּחְלִיל. "אֲנִי הָרוֹזֵן דַּחְלִיל, סֵמֶל הָאֲצֻלָּה שֶׁלִּי הוּא אַרְבָּעָה מַקְּלוֹת, וַאֲנִי נִמְצָא כָּאן כְּדֵי לְהַשְׁגִּיחַ שֶׁצִּפּוֹרִים לֹא יַחְמְסוּ גַּרְעִינֵי חִטָּה, אֲבָל הֵן לֹא גּוֹזְלוֹת הַרְבֵּה מִזְּמַנִּי. יֵשׁ לִי אֹמֶץ גָּדוֹל לְאֵין עֲרֹךְ, וְהָיִיתִי רוֹצֶה לְהִלָּחֵם רַק בַּאֲרָיוֹת וּבִנְמֵרִים, אֲבָל הַשָּׁנָה הֵם מְמַעֲטִים לְהַגִּיעַ לְכָאן וְלֶאֱכֹל חִטָּה. וּלְאָן פָּנֶיךָ מוּעָדוֹת, אָדוֹן חוּטְחוּטוֹן?"
אָדוֹן חוּטְחוּטוֹן שׁוּב קַד קִדָּה וְגַם נִתֵּר שָׁלוֹשׁ פְּעָמִים בָּאֲוִיר, שֶׁכֵּן הָיָה מָצוּי בְּהִלְכוֹת נִימוּסִים וְיָדַע שֶׁכָּךְ גְּבִירִים רָמֵי-מַעֲלָה מְבָרְכִים זֶה אֶת זֶה.
"לְאָן אֲנִי הוֹלֵךְ, אֲדוֹנִי הָרוֹזֵן? אֲנִי הוֹלֵךְ לְמָקוֹם שֶׁבּוֹ אֶהְיֶה לְמֶלֶךְ."
"בֶּאֱמֶת?"
"אָכֵן כֵּן! מֵרֶגַע שֶׁנּוֹלַדְתִּי נוֹעַדְתִּי לִהְיוֹת מֶלֶךְ. אוּלַי תִּצְטָרֵף אֵלַי, אֲדוֹנִי הָרוֹזֵן? יִהְיֶה לָנוּ מְעַנְיֵן יוֹתֵר יַחַד."
"בְּסֵדֶר," עָנָה דַּחְלִיל, "כְּבָר נִמְאַס לִי לַעֲמֹד כָּאן. אֲבָל בְּבַקָּשָׁה מִמְּךָ, אָדוֹן חוּטְחוּטוֹן, תְּתַקֵּן וְתַטְלִיא לִי קְצָת אֶת הַבְּגָדִים, כִּי אֲנִי רוֹצֶה לְהִתְחַתֵּן בַּדֶּרֶךְ, וַאֲנִי חַיָּב לְהֵרָאוֹת טוֹב."
"בְּרָצוֹן רַב!" אָמַר חוּטְחוּטוֹן.


הוּא נִרְתַּם לַמְּלָאכָה, וְכַעֲבֹר שָׁעָה הָיוּ לְדַחְלִיל בְּגָדִים נֶהֱדָרִים וּמִגְבַּעַת שֶׁנִּרְאֲתָה כִּמְעַט כְּמוֹ חֲדָשָׁה. אָמְנָם הַצִּפּוֹרִים בַּשָּׂדֶה קְצָת גִּחֲכוּ, אַךְ הוּא הִתְעַלֵּם מֵהֶן וּבְרֹב חֲשִׁיבוּת יָצָא לַדֶּרֶךְ עִם חוּטְחוּטוֹן. בַּדֶּרֶךְ הֵם גִּלְגְּלוּ שִׂיחָה נְעִימָה מְאוֹד, וְנַפְשׁוֹתֵיהֶם נִקְשְׁרוּ. בַּלֵּילוֹת נִרְדְּמוּ בְּדֶרֶךְ כְּלָל בֵּין הַשִּׁבּוֹלִים, וְהַחַיָּט קָשַׁר אֶת עַצְמוֹ בְּחוּט לַדַּחְלִיל, שֶׁהָיָה כָּבֵד יוֹתֵר, כְּדֵי שֶׁהָרוּחַ לֹא תִּשָּׂא אוֹתוֹ שׁוּב בָּאֲוִיר. וּכְשֶׁכְּלָבִים הִתְנַפְּלוּ עֲלֵיהֶם, הָיָה דַּחְלִיל, שֶׁמִּתֹּקֶף מְלַאכְתּוֹ הָיָה אַמִּיץ מְאוֹד, תּוֹלֵשׁ לְעַצְמוֹ אֶת הָרֶגֶל וּמַשְׁלִיךְ אוֹתָהּ עַל הַכְּלָבִים, וְאַחַר כָּךְ הָיָה שָׁב וְקוֹשֵׁר אוֹתָהּ לְגוּפוֹ בְּחֶבֶל.
עֶרֶב אֶחָד, בְּעוֹדָם בַּיַּעַר, רָאוּ פִּתְאוֹם אוֹר מְהַבְהֵב.
"בּוֹא נֵלֵךְ לְשָׁם, אוּלַי אֶפְשָׁר לְהַעֲבִיר שָׁם אֶת הַלַּיְלָה!" אָמַר חוּטְחוּטוֹן.
"בְּסֵדֶר, נַעֲשֶׂה לָהֶם אֶת הַכָּבוֹד!" עָנָה אָדוֹן דַּחְלִיל הָרוֹזֵן.
כְּשֶׁהִבִּיטוּ בּוֹ, נִרְאָה לָהֶם הַבַּיִת מוּזָר לְמַדַּי, כִּי הָיָה יָכוֹל לָזוּז. הוּא נִצַּב עַל אַרְבַּע כַּפּוֹתָיו וְהִסְתּוֹבֵב לְלֹא הֶרֶף בַּמָּקוֹם.
"אֵין סָפֵק שֶׁהַבְּעָלִים שֶׁל הַבַּיִת הַזֶּה הוּא טִפּוּס מְשַׁעֲשֵׁעַ," לָחַשׁ אָדוֹן חוּטְחוּטוֹן, "הוּא לֹא מַפְסִיק לִרְקֹד."
הֵם חִכּוּ עַד שֶׁהַדֶּלֶת הִגִּיעָה אֲלֵיהֶם, וְאָז נִכְנְסוּ פְּנִימָה. זֶה בֶּאֱמֶת הָיָה בַּיִת מוּזָר. אָמְנָם הָיָה זֶה קַיִץ, אֲבָל בָּאֲרֻבָּה בָּעֲרוּ קוֹרוֹת עֵץ עֲנָקִיּוֹת, וְעַל הָאֵשׁ יָשַׁב אִישׁ נִכְבָּד וְהִתְחַמֵּם. מִדֵּי פַּעַם אָסַף הָאִישׁ בְּכַף יָדוֹ גֶּחָלִים לוֹחֲשׁוֹת וּבָלַע אוֹתָן בְּתֵאָבוֹן רַב. מִשֶּׁרָאָה אֶת הָאוֹרְחִים, נִגַּשׁ אֲלֵיהֶם, קַד קִדָּה וְאָמַר:
"הַאֻמְנָם אַתֶּם אָדוֹן חוּטְחוּטוֹן וְהָרוֹזֵן אָדוֹן דַּחְלִיל?"
הֻפְתְּעוּ הַשְּׁנַיִם לְגַלּוֹת שֶׁהוּא מַכִּיר אוֹתָם בִּשְׁמוֹתֵיהֶם, אַךְ לֹא אָמְרוּ דָּבָר, חוּטְחוּטוֹן רַק נִתֵּר שָׁלוֹשׁ פְּעָמִים בָּאֲוִיר, וְדַחְלִיל הֵסִיר אֶת הַמִּגְבַּעַת מֵרֹאשׁוֹ.
וְהַלָּה הִמְשִׁיךְ:
"הִשָּׁאֲרוּ אֶצְלִי לַאֲרוּחַת עֶרֶב וּמָחָר תַּמְשִׁיכוּ בְּדַרְכְּכֶם. מִיָּד אֶקְרָא לְאִשְׁתִּי, לְבִתִּי וְלִקְרוֹבִים אֲחֵרִים."
הוּא מָחָא כַּפַּיִם, וּפִתְאוֹם צָצוּ בַּשֶּׁטַח אֲנָשִׁים רַבִּים. בִּתּוֹ שֶׁל בַּעַל הַבַּיִת הָיְתָה יָפָה מְאוֹד, אַךְ קוֹל צְחוֹקָהּ הִזְכִּיר צָהֳלַת סוּסִים בַּשָּׂדֶה. אָדוֹן חוּטְחוּטוֹן מָצָא חֵן בְּעֵינֶיהָ עַד מְאוֹד, וְהִיא אָמְרָה לוֹ שֶׁהָיְתָה רוֹצָה בַּעַל כָּזֶה. אַחַר כָּךְ הֵסֵבּוּ לַשֻּׁלְחָן: אָדוֹן חוּטְחוּטוֹן וְדַחְלִיל יָשְׁבוּ עַל סַפְסָל רָגִיל, וְכָל הַיֶּתֶר יָשְׁבוּ עַל סִירֵי בַּרְזֶל מְלֵאִים בְּגֶחָלִים לוֹחֲשׁוֹת, דָּבָר שֶׁהִדְהִים אֶת הָאוֹרְחִים עַד מְאוֹד.
בַּעַל הַבַּיִת אָמַר:
"אַל תִּתְפַּלְּאוּ, מְכֻבָּדַי, שֶׁכָּךְ אֲנַחְנוּ יוֹשְׁבִים, אֲבָל בַּמִּשְׁפָּחָה שֶׁלָּנוּ לְכֻלָּם תָּמִיד קַר מְאוֹד."
הַמָּרָק הֻגַּשׁ בְּדוּד עֲנָק, וְחוּטְחוּטוֹן כְּבָר קֵרֵב אֶת הַכַּף אֶל פִּיו, אַךְ דַּחְלִיל מָשַׁךְ בְּדַשׁ מְעִילוֹ וְלָחַשׁ:
"אָדוֹן חוּטְחוּטוֹן, אַל תֹּאכַל אֶת זֶה, זוֹ זֶפֶת רוֹתַחַת!"
הֵם הֶעֱמִידוּ פָּנִים שֶׁהַמָּרָק עָרֵב לְחִכָּם, אֲבָל שָׁפְכוּ אוֹתוֹ בַּסֵּתֶר מִתַּחַת לַשֻּׁלְחָן. אַחַר כָּךְ הֵבִיא מְשָׁרֵת מְשֻׁנֶּה מָנָה נוֹסֶפֶת: עַכְבְּרוֹשִׁים בְּרֹטֶב צַיָּדִים. אַחַר כָּךְ הֻגְּשׁוּ לָהֶם אַרְבֶּה מְטֻגָּן, תּוֹלָעִים בִּגְבִינַת פַּרְמֵזָן שֶׁנִּרְאוּ כְּמוֹ מָקָרוֹנִי וּבֵיצִים סְרוּחוֹת לְקִנּוּחַ. הֵם נִבְהֲלוּ מְאוֹד וְהִשְׁלִיכוּ הַכֹּל מִתַּחַת לַשֻּׁלְחָן. פִּתְאוֹם אָמַר בַּעַל הַבַּיִת:
"הֲשָׁמַעְתְּ, אָדוֹן חוּטְחוּטוֹן, שֶׁהַמֶּלֶךְ בָּעִיר כְּסָלוֹן מֵת?"
"אֵיפֹה נִמְצֵאת אוֹתָהּ כְּסָלוֹן? הִיא רְחוֹקָה מִכָּאן?" שָׁאַל הַחַיָּט.
"תַּרְנְגוֹל שָׁחוּט צָרִיךְ לָרוּץ בְּמֶשֶׁךְ יוֹמַיִם כְּדֵי לְהַגִּיעַ לְשָׁם. הֲשָׁמַעְתְּ שֶׁהֵם מְחַפְּשִׂים מֶלֶךְ לְעַצְמָם וְשֶׁמִּי שֶׁיִּתְחַתֵּן עִם בִּתִּי יֻכְתַּר לְמֶלֶךְ?"
הַנַּעֲרָה צָהֲלָה כְּמוֹ סוּס בָּא בַּיָּמִים וּמֵרֹב שִׂמְחָה כָּרְכָה אֶת זְרוֹעוֹתֶיהָ סְבִיב צַוָּארוֹ שֶׁל חוּטְחוּטוֹן.
"לִבְרֹחַ!" לָחַשׁ דַּחְלִיל.
"אֲבָל אֲנִי לֹא יוֹדֵעַ אֵיפֹה הַדֶּלֶת. אֵין מָה לַעֲשׂוֹת!"
כָּל הַמִּשְׁפָּחָה הֵחֵלָּה לִצְהֹל, וּבַעַל הַבַּיִת אָמַר פִּתְאוֹם:
"נִשְׁתֶּה יַיִן לְחַיֵּיכֶם וְנָשִׁיר שִׁירִים עַלִּיזִים. אוּלַי אַתָּה מַכִּיר אֵיזֶה שִׁיר, אָדוֹן חוּטְחוּטוֹן?"
"כֵּן, בְּהֶחְלֵט," אָמַר חוּטְחוּטוֹן, "אֲנִי מַכִּיר שִׁיר יָפֶה מְאוֹד."
תּוֹךְ שֶׁאָמַר זֹאת, קָרַץ לְדַחְלִיל וְלָחַשׁ לוֹ:
"פְּקַח עַיִן, אָחִי, וּבָרֶגַע שֶׁהַדֶּלֶת תִּתְמַמֵּשׁ מֵאֲחוֹרֵינוּ, תַּשְׁמִיעַ צְעָקָה!"
הוּא קָם, הֵסִיר אֶת כּוֹבָעוֹ וּבְקוֹל דַּקִּיק הִתְחִיל לָשִׁיר אֶת הַמִּזְמוֹר הַיָּחִיד שֶׁהִכִּיר:
"שִׂים בְּפִינוּ הַלֵּל וָשֶׁבַח וּתְפִלָּה …"
בְּאוֹתוֹ רֶגַע קָרָה דָּבָר מְזַעְזֵעַ. כָּל הַמִּשְׁפָּחָה קָפְצָה עַל הָרַגְלַיִם וְהִתְחִילָה לִשְׁאֹג וּלְיַבֵּב וּלְקַפֵּץ וּלְקַלֵּל. אַךְ אָדוֹן חוּטְחוּטוֹן כְּמוֹ לֹא הִבְחִין בְּכָךְ וְהִמְשִׁיךְ לָשִׁיר עוֹד וָעוֹד. הוּא הִרְגִּישׁ שֶׁהַבַּיִת, עַל דַּיָּרָיו, בּוֹרֵחַ מִפְּנֵי הַשִּׁיר הַזֶּה, עַל כֵּן שָׁאַף אֲוִיר מְלוֹא רֵאוֹתָיו וְשָׁר בְּקוֹל דַּקִּיק כִּצְלִילוֹ הַגָּבוֹהַּ בְּיוֹתֵר שֶׁל הָעוּגָב. מִשֶּׁסִּיֵּם לָשִׁיר אֶת הַשִּׁיר, הִתְחִיל מֵחָדָשׁ, עַד הָרֶגַע שֶׁבּוֹ הַכֹּל נֶעֱלַם, הַבַּיִת הִתְפּוֹרֵר לְעָפָר וָאֵפֶר, וְרוּחַ נוֹרָאָה קָמָה.
הַשְּׁנַיִם הִסְתַּכְּלוּ סְבִיבָם בִּבְעָתָה וְרָאוּ שֶׁהֵם עוֹמְדִים בְּלֵב אָחוּ. הֵם הוֹדוּ לֶאֱלֹהִים עַל הַצָּלָתָם הַמֻּפְלָאָה, וְחוּטְחוּטוֹן אָמַר:
"אֵלּוּ הָיוּ שֵׁדִים נוֹרָאִיִּים, אֲבָל יָכֹלְנוּ לָהֶם!"
"הֵם נִבְהֲלוּ מִמֶּנִּי!" אָמַר דַּחְלִיל.
הַשְּׁנַיִם הִמְשִׁיכוּ לָלֶכֶת. הַשֵּׁד הַזָּקֵן סִפֵּר לְחוּטְחוּטוֹן שֶׁבָּעִיר כְּסָלוֹן הַמֶּלֶךְ מֵת, לָכֵן הֵם פָּנוּ לְעֵבֶר הָעִיר הַנֶּהֱדֶרֶת הַזֹּאת שֶׁהִתְפַּרְסְמָה בַּנַּפָּחִים שֶׁלָּהּ הַמְּפַרְזְלִים עִזִּים. בְּמֶשֶׁךְ שִׁבְעָה יָמִים הִמְשִׁיכוּ לִנְדֹּד וְעָבְרוּ הַרְפַּתְקָאוֹת שׁוֹנוֹת וּבְסוֹף מַסָּעָם רָאוּ אֶת הָעִיר וְהֵבִינוּ שֶׁזּוֹ הַקֶּרֶת הַמְּפֻרְסֶמֶת. אַךְ פְּלִיאָה גְּדוֹלָה אָחֲזָה בָּהֶם, וּמֵרֹב תַּדְהֵמָה הֵם עָצְרוּ מִלֶּכֶת; בְּכָל רַחֲבֵי הָעוֹלָם שָׂרַר מֶזֶג אֲוִיר יָפֶה, וְרַק בָּעִיר הַזֹּאת יָרְדוּ מֵהַשָּׁמַיִם פַּלְגֵי מַיִם, מַמָּשׁ גֶּשֶׁם זַלְעָפוֹת.
"אֲנִי לֹא אֵלֵךְ לְשָׁם, כִּי הַמִּגְבַּעַת תֵּרָטֵב לִי," אָמַר דַּחְלִיל.
"וַאֲנִי בִּכְלָל לֹא רוֹצֶה לִהְיוֹת מֶלֶךְ בְּמָקוֹם רָטֹב כָּל כָּךְ!" אָמַר חוּטְחוּטוֹן.
אֲבָל אַנְשֵׁי הָעִיר כְּבָר הִבְחִינוּ בָּהֶם וְיָצְאוּ לִקְרָאתָם בַּהֲמוֹנֵיהֶם. רֹאשׁ הָעִיר הִגִּיעַ רָכוּב עַל עִזָּהּ מְפֻרְזֶלֶת, וְכֻלָּם פָּרְצוּ בְּבֶכִי:
"אֲדוֹנִים נִכְבָּדִים! אוּלַי אַתֶּם תַּצְלִיחוּ לְהַצִּיל אוֹתָנוּ!"
"וְכִי מָה קָרָה לָכֶם?" שָׁאַל חוּטְחוּטוֹן.
"אֲנַחְנוּ בְּסַכָּנַת מַבּוּל וְהַשְׁמָדָה! הַמֶּלֶךְ שֶׁלָּנוּ מֵת לִפְנֵי שָׁבוּעַ, וּמֵאוֹתוֹ יוֹם גֶּשֶׁם כָּבֵד יוֹרֵד עַל עִירֵנוּ הַנִּפְלָאָה. אִי אֶפְשָׁר אֲפִלּוּ לְהַבְעִיר אֵשׁ בַּבַּיִת, כִּי מַיִם נִכְנָסִים פְּנִימָה דֶּרֶךְ הָאֲרֻבָּה. כֻּלָּנוּ נָמוּת, רַבּוֹתַי הַמְּכֻבָּדִים!"
"זֶה רַע מְאוֹד!" אָמַר אָדוֹן חוּטְחוּטוֹן בְּחָכְמָתוֹ הָרַבָּה.
"הוֹ, וְעוֹד אֵיךְ! אֲבָל הֲכִי צַר לָנוּ עַל בִּתּוֹ שֶׁל הַמֶּלֶךְ הַמָּנוֹחַ, כִּי הִיא, הַמִּסְכֵּנָה, לֹא מַצְלִיחָה לְהַפְסִיק לְהִתְיַפֵּחַ, וּבִגְלַל דִּמְעוֹתֶיהָ יֵשׁ כָּאן עוֹד יוֹתֵר מַיִם."
"זֶה רַע אַף יוֹתֵר," קָבַע חוּטְחוּטוֹן בְּחָכְמָתוֹ הָרַבָּה אַף יוֹתֵר.
"הוֹ, מְכֻבָּדַי!" קָרָא רֹאשׁ הָעִיר, "אָנָּא, עִזְרוּ לָנוּ! הֲתֵדְעוּ אֵיזֶה פְּרָס גָּדוֹל הִבְטִיחָה הַנְּסִיכָה לָאָדָם שֶׁיַּצְלִיחַ לַעֲצֹר אֶת הַגֶּשֶׁם? הִיא הִבְטִיחָה לְהִתְחַתֵּן אִתּוֹ, וְהוּא יִהְיֶה לְמֶלֶךְ."
"הוֹ," קָרָא חוּטְחוּטוֹן, "בֶּאֱמֶת? אָדוֹן דַּחְלִיל, בּוֹא נִגַּשׁ הָעִירָה, אֲנַחְנוּ חַיָּבִים לְנַסּוֹת."
בְּתוֹךְ הַגֶּשֶׁם הַגָּדוֹל הוֹלִיכוּ אוֹתָם אֶל בִּתּוֹ שֶׁל הַמֶּלֶךְ הַמָּנוֹחַ, וּבָרֶגַע שֶׁעֵינֶיהָ נָחוּ עַל חוּטְחוּטוֹן הִיא קָרְאָה:
"הוֹ, אֵיזֶה עֶלֶם חֲמוּדוֹת!"
וְהוּא נִתֵּר שָׁלוֹשׁ פְּעָמִים לְגֹבַהּ רַב מְאוֹד וְאָמַר:
"הֲנָכוֹן הַדָּבָר שֶׁאַתְּ, הַנְּסִיכָה, תִּתְחַתְּנִי עִם מִי שֶׁיַּצְלִיחַ לַעֲצֹר אֶת הַגֶּשֶׁם?"
"כֵּן, זֶה הַנֶּדֶר שֶׁנָּדַרְתִּי."
"וְאִם אַצְלִיחַ לַעֲשׂוֹת זֹאת?"
"אֲקַיֵּם אֶת הַנֶּדֶר."
"וַאֲנִי אֶהְיֶה לְמֶלֶךְ?" שָׁאַל חוּטְחוּטוֹן.
"כֵּן, עֶלֶם חֵן."
"טוֹב," קָרָא הַחַיָּט, "אֲנִי הוֹלֵךְ לַעֲצֹר אֶת הַגֶּשֶׁם."
הוּא קָרַץ לָרוֹזֵן דַּחְלִיל, וְהֵם יָצְאוּ. כָּל אַנְשֵׁי הָעִיר נָהֲרוּ הַחוּצָה גַּם הֵם בְּלֵב מְלֵא תִּקְוָה בִּרְצוֹתָם לִרְאוֹת אֶת הַמַּעֲשֶׂה הַגָּדוֹל.
וְאִלּוּ חוּטְחוּטוֹן הָלַךְ עִם דַּחְלִיל תַּחַת מִטְרִיָּה, וְכָךְ דִּבְּרוּ:
"שְׁמַע, דַּחְלִיל, מָה עָלֵינוּ לַעֲשׂוֹת כְּדֵי שֶׁהַגֶּשֶׁם הַזֶּה יַפְסִיק לָרֶדֶת?"
"צָרִיךְ לִדְאֹג לְמֶזֶג אֲוִיר יָפֶה."
"אֲבָל אֵיךְ עוֹשִׂים זֹאת?"
"אוֹ! צָרִיךְ לַחְשֹׁב!"
הֵם חָשְׁבוּ בְּמֶשֶׁךְ שְׁלוֹשָׁה יָמִים, וְהַגֶּשֶׁם הִמְשִׁיךְ לָרֶדֶת עוֹד וָעוֹד!
פִּתְאוֹם טָפַח אָדוֹן חוּטְחוּטוֹן בְּיָדוֹ עַל מִצְחוֹ, פָּעָה כְּמוֹ עִזָּה וְקָרָא:
"אֲנִי יוֹדֵעַ מֵאַיִן מַגִּיעַ הַגֶּשֶׁם הַזֶּה!"
"מֵאַיִן?"
"מֵהַשָּׁמַיִם!"
"תִּרְאוּ אוֹתוֹ," נָהַם דַּחְלִיל, "גַּם אֲנִי חָכָם כָּזֶה. בֶּטַח שֶׁהוּא לֹא יוֹרֵד מִלְּמַטָּה כְּלַפֵּי מַעְלָה, אֶלָּא לְהֶפֶךְ."
"נָכוֹן," אָמַר חוּטְחוּטוֹן, "אֲבָל מַדּוּעַ הוּא יוֹרֵד רַק עַל הָעִיר, וּבִמְקוֹמוֹת אֲחֵרִים הוּא לֹא יוֹרֵד?"
"כִּי בִּמְקוֹמוֹת אֲחֵרִים יֵשׁ מֶזֶג אֲוִיר יָפֶה!"
"אַתָּה טִפֵּשׁ, אֲדוֹנִי הָרוֹזֵן!" אָמַר הַחַיָּט, "אֱמֹר לִי, מִמָּתַי יוֹרֵד הַגֶּשֶׁם הַזֶּה?"
"אוֹמְרִים שֶׁמִּיּוֹם שֶׁהַמֶּלֶךְ מֵת."
"זֶהוּ זֶה! עַכְשָׁו הַכֹּל מוּבָן! הָעִנְיָן הוּא כָּזֶה: הַמֶּלֶךְ הָיָה כָּל כָּךְ גָּדוֹל וְאַדִּיר, שֶׁעִם מוֹתוֹ נִפְעַר חֹר בַּשָּׁמַיִם."
"אוֹי! אוֹי! זֶה בֶּאֱמֶת נָכוֹן!"
"וּמֵהַחֹר הַזֶּה דָּלַף הַגֶּשֶׁם, וְהוּא יַמְשִׁיךְ לִדְלֹף עַד קֵץ כָּל הַדּוֹרוֹת, אֶלָּא אִם כֵּן הוּא יֻטְלָא."
אָדוֹן דַּחְלִיל פָּעַר אֶת עֵינָיו לִרְוָחָה וְאָמַר:
"בַּחַיִּים לֹא פָּגַשְׁתִּי חַיָּט חָכָם כָּל כָּךְ."
בְּשִׂמְחָה רַבָּה הֵם הָלְכוּ לְרֹאשׁ הָעִיר וּבִקְּשׁוּ שֶׁיּוֹדִיעַ שֶׁאָדוֹן חוּטְחוּטוֹן, תּוֹשַׁב קִרְיַת בְּטֵלוֹן, מַבְטִיחַ שֶׁהַגֶּשֶׁם יִפָּסֵק.
"יְחִי אָדוֹן חוּטְחוּטוֹן! יְחִי!" קָרְאוּ כָּל אַנְשֵׁי הָעִיר.
חוּטְחוּטוֹן בִּקֵּשׁ לְהָבִיא אֶת כָּל הַסֻּלָּמוֹת שֶׁבָּעִיר, לְחַבֵּר אוֹתָם זֶה לָזֶה וּלְהַעֲמִיד אוֹתָם זֶה עַל זֶה עַד שֶׁיַּגִּיעוּ לַשָּׁמַיִם. הוּא עַצְמוֹ נָטַל מֵאָה מְחָטִים וְקָצֶה שֶׁל חוּט בְּאֹרֶךְ מֵאָה וַחֲמִשִּׁים קִילוֹמֶטְרִים וְעָלָה אִתָּם עַל הַסֻּלָּם, וְהָרוֹזֵן דַּחְלִיל הֶחְזִיק אֶת הַסְּלִיל לְמַטָּה וְשִׁחְרֵר אֶת הַחוּט לְאַט-לְאַט. חוּטְחוּטוֹן עָלָה עַד לְמַעְלָה וְרָאָה שֶׁאָכֵן יֵשׁ חֹר גָּדוֹל בַּשָּׁמַיִם שֶׁגָּדְלוֹ בְּדִיּוּק כְּגֹדֶל הָעִיר; פִּסַּת שָׁמַיִם קְרוּעָה הִשְׁתַּלְשְׁלָה כְּלַפֵּי מַטָּה, וּמֵהַחֹר בָּקְעוּ מֵי גֶּשֶׁם. עַל כֵּן נִרְתַּם לַמְּלָאכָה וְתָפַר וְהִמְשִׁיךְ וְתָפַר בְּמֶשֶׁךְ יוֹמַיִם. אֶצְבְּעוֹתָיו הִתְקַשּׁוּ מֵרֹב מַאֲמָץ, אַךְ הוּא לֹא חָדַל. אַחַר כָּךְ הֶחְלִיק אֶת הַשָּׁמַיִם בְּמַגְהֵץ וְיָרַד בַּסֻּלָּם, עָיֵף מְאוֹד.
בָּעִיר שָׂרַר מֶזֶג אֲוִיר חֲלוֹמִי! הָרוֹזֵן דַּחְלִיל כִּמְעַט הִשְׁתַּגֵּעַ מֵרֹב שִׂמְחָה, כְּמוֹ גַּם כָּל שְׁאַר תּוֹשָׁבֵי הָעִיר. הַנְּסִיכָה מָחֲתָה אֶת עֵינֶיהָ, שֶׁכִּמְעַט מַחֲצִיתָן כְּבָר נָמַסָּה מֵרֹב בֶּכִי, נָפְלָה עַל צַוָּארוֹ שֶׁל חוּטְחוּטוֹן וְנִשְּׁקָה אוֹתוֹ בְּחִבָּה.
חוּטְחוּטוֹן שָׂמַח, וּפִתְאוֹם רָאָה שֶׁרֹאשׁ הָעִיר וְיוֹעֲצָיו נוֹשְׂאִים אֵלָיו שַׁרְבִיט זָהָב וְכֶתֶר מְפֹאָר וְקוֹרְאִים:
"יְחִי הַמֶּלֶךְ חוּטְחוּטוֹן!"
"יְחִי, יְחִי! שֶׁיִּהְיֶה לְבַעֲלָהּ שֶׁל הַנְּסִיכָה וְשֶׁיִּמְשֹׁל בְּאשֶׁר וּבְעשֶׁר!"
וְכָךְ מָשַׁל הַמֶּלֶךְ הַמְּשַׁעֲשֵׁעַ הַזֶּה לְאֹרֶךְ יָמִים רַבִּים, וּבְמַמְלַכְתּוֹ לְעוֹלָם לֹא יָרַד שׁוּב הַגֶּשֶׁם. וְאִלּוּ אֶת חֲבֵרוֹ הַטּוֹב הוּא מִנָּה לַשּׁוֹמֵר הַגָּדוֹל בַּמְּדִינָה וְנָתַן לוֹ תַּפְקִיד – לְהַרְחִיק אֶת הַצִּפּוֹרִים מֵרֹאשׁוֹ הַמַּלְכוּתִי.
 לִפְנֵי אֶלֶף שָׁנָה וְיוֹתֵר, אֵי-שָׁם, מַמָּשׁ בִּקְצֵה הָעוֹלָם, הָיְתָה אֶרֶץ שֶׁאֲנָשֶׁיהָ נַעֲשׂוּ כֹּה מְנֻמָּסִים, עַד שֶׁבְּקשִׁי דִּבְּרוּ זֶה עִם זֶה. הֵם מֵעוֹלָם לֹא אָמְרוּ יוֹתֵר מִן הַהֶכְרֵחִי, מִלִּים כְּמוֹ "בְּהֶחְלֵט", וְ"אָכֵן כֵּן", וְ"חֵן-חֵן" וּ"בִרְשׁוּתְךָ". כָּל גִּלּוּי שֶׁל חִבָּה אוֹ סְלִידָה נֶחְשַׁב לְגַסּוּת רוּחַ שֶׁלֹּא תֵּאָמֵן. אִישׁ לֹא אָמַר שֶׁהוּא אוֹהֵב אוֹ שׂוֹנֵא, מְאֻשָּׁר אוֹ אֻמְלָל. אִישׁ מֵעוֹלָם לֹא פָּרַץ בִּצְחוֹק, וְאִם מִישֶׁהוּ פָּרַץ בְּבֶכִי, מִיָּד הִתְרַחֲקוּ מִמֶּנּוּ כָּל חֲבֵרָיו.
הַמֶּלֶךְ שֶׁל אוֹתָהּ אֶרֶץ נָשָׂא אִשָּׁה טוֹבַת לֵב וְיָפָה מֵאֶרֶץ שְׁכֵנָה. אֶלָּא שֶׁהָאֲנָשִׁים בְּאַרְצָהּ שֶׁל הַכַּלָּה הָיוּ שׁוֹנִים בְּתַכְלִית מִן הָאֲנָשִׁים בְּאַרְצוֹ שֶׁל בַּעֲלָהּ. הֵם צָחֲקוּ וּפִטְפְּטוּ, הֵם הִצְטַהֲלוּ מֵרֹב שִׂמְחָה וְהִזְדַּעֲקוּ כְּשֶׁלִּבָּם נִשְׁבַּר. כָּל רֶגֶשׁ קָטָן נִרְשַׁם עַל פְּנֵיהֶם וְגַם עַל פָּנֶיהָ שֶׁלָּהּ.
כְּשֶׁהִגִּיעָה לְמוֹלַדְתָּהּ הַחֲדָשָׁה הֻפְתְּעָה הַמַּלְכָּה מֵהִתְנַהֲגוּתָם שֶׁל נְתִינֶיהָ; הִיא לֹא הֵבִינָה מַדּוּעַ הִקְפִּידוּ כָּל כָּךְ עַל רִשְׁמִיּוּת וְאִפּוּק בִּמְקוֹם לְקַדֵּם אֶת פָּנֶיהָ בִּתְרוּעוֹת שִׂמְחָה. וּמִכֵּיוָן שֶׁגַּם בַּהֶמְשֵׁךְ הֵם לֹא הִשְׁתַּנּוּ וְנוֹתְרוּ דּוֹמְמִים וְנֻקְשִׁים, הִיא בָּכְתָה וְהִתְחִילָה לְהִתְגַּעְגֵּעַ לְבֵיתָהּ הַקּוֹדֵם.
מִיּוֹם לְיוֹם כָּחֲשָׁה וְהֶחְוִירָה. אַנְשֵׁי הֶחָצֵר הָיוּ אָמְנָם מְנֻמָּסִים מִכְּדֵי לְהַבְחִין בִּמְצוּקָתָהּ, אַךְ הַמַּלְכָּה הַצְּעִירָה יָדְעָה שֶׁהִיא חוֹלָה וְהֶאֱמִינָה שֶׁסּוֹפָהּ קָרֵב.
וְהָיְתָה לָהּ, לַמַּלְכָּה, פֵיָה סַנְדָּקִית בְּשֵׁם טַבּוֹרֶט, שֶׁאוֹתָהּ אָהֲבָה בְּכָל לִבָּהּ. קְצָת לִפְנֵי מוֹתָהּ הִיא שָׁלְחָה לִקְרֹא לָהּ, וּכְשֶׁהַפֵיָה אָמְנָם הִגִּיעָה, הֵן יָצְאוּ לְטִיּוּל אָרֹךְ, רַק שְׁתֵּיהֶן לְבַדָּן. אִישׁ לֹא יָדַע מָה אָמְרוּ זוֹ לָזוֹ, וְכַעֲבֹר זְמַן-מָה, אַחֲרֵי שֶׁיָּלְדָה נְסִיכָה קְטַנָּה, מֵתָה הַמַּלְכָּה. מוּבָן שֶׁכָּל אַנְשֵׁי הֶחָצֵר הִצְטַעֲרוּ עַל מוֹתָהּ שֶׁל הַמַּלְכָּה הַמִּסְכֵּנָה, אֲבָל כָּל גִּלּוּי שֶׁל רֶגֶשׁ נֶחְשַב הֲרֵי לְגַסּוּת רוּחַ, כָּךְ שֶׁלְּמַעֵט הַלְוָיָה מְפֹאֶרֶת וּשְׁאַר גִּנּוּנֵי אֲבֵלוּת, נִמְשְׁכוּ הַחַיִּים כְּהֶרְגֵּלָם.
הַתִּינֹקֶת הֻטְבְּלָה בַּשֵּׁם אוֹרְסוּלָה וְנִמְסְרָה לְטִפּוּלָן שֶׁל כַּמָּה מִנְּשׁוֹת הֶחָצֵר. נְסִיכֹנֶת מִסְכֵּנָה! הִיא לֹא הִפְסִיקָה לִבְכּוֹת, שׁוּם דָּבָר לֹא הִרְגִּיעַ אוֹתָהּ.
כָּל נְשׁוֹת הֶחָצֵר נֶחְרְדוּ מִן הָרַעַשׁ הַנּוֹרָא שֶׁכְּמוֹתוֹ לֹא שָׁמְעוּ זֶה מִכְּבָר, אֲבָל עַד שֶׁמָּלְאוּ לָהּ שְׁנָתַיִם בְּעֵרֶךְ, הִמְשִׁיכָה הַנְּסִיכָה לְיַלֵּל בְּכָל פַּעַם שֶׁהָיָה לָהּ קַר אוֹ כְּשֶׁהָיְתָה רְעֵבָה, וּלְהִצְטַהֵל כְּשֶׁהָיְתָה מְרֻצָּה.
אֲבָל בְּמֶשֶׁךְ הַזְּמַן הִיא בְּכָל זֹאת הֵבִינָה לְמָה הִתְכַּוְּנוּ אוֹמְנוֹתֶיהָ כְּשֶׁאָמְרוּ לָהּ בְּנִימָה קָרָה וּמְנֻמֶּסֶת שֶׁהִיא יַלְדָּה רָעָה, וּלְאַט-לְאַט הִשְׁתַּתְּקָה. הִיא הָיְתָה פָּעוֹטָה נֶחְמָדָה עִם פְּנֵי תִּינֹקֶת עֲגֻלִּים וְעֵינַיִם גְּדוֹלוֹת וּכְחֻלּוֹת, עַלִּיזוֹת וּמַבְרִיקוֹת, שֶׁאוֹרָן דָּעַךְ אָמְנָם כְּכָל שֶׁהִתְבַּגְּרָה, וְגַם פָּנֶיהָ נָפְלוּ וְהֶחְוִירוּ. הִיא לֹא הֻרְשְׁתָה לְהִתְרוֹעֵעַ עִם יְלָדִים אֲחֵרִים שֶׁמָּא יִדְבְּקוּ בָּהּ נִימוּסֵיהֶם הָרָעִים. לֹא לִמְּדוּ אוֹתָהּ מִשְׂחָקִים, וְלֹא נָתְנוּ לָהּ צַעֲצוּעִים. אֶת רֹב זְמַנָּהּ, לְמַעֵט שְׁעוֹת הַלִּמּוּדִים, הִיא הֶעֱבִירָה לְיַד הַחַלּוֹן כְּשֶׁהִיא צוֹפָה בַּצִּפּוֹרִים הַמְּרַחֲפוֹת בַּשָּׁמַיִם הַכְּחֻלִּים הַצְּלוּלִים; פֹּה וָשָׁם פָּלְטָה אֲנָחָה קְטַנָּה וַעֲגוּמָה, הַרְחֵק מֵאָזְנֵיהֶן שֶׁל הָאוֹמְנוֹת.
יוֹם אֶחָד הָפְכָה הַפֵיָה הַזְּקֵנָה טַבּוֹרֶט אֶת עַצְמָהּ לְבִלְתִּי נִרְאֵית וְעָפָה אֶל אַרְמוֹן הַמֶּלֶךְ כְּדֵי לִבְדֹּק אֶת מַצַּב הָעִנְיָנִים. הִיא נָחֲתָה הַיְשֵׁר בַּחֲדַר הַיְּלָדִים וְרָאֲתָה אֶת אוֹרְסוּלָה הַקְּטַנָּה וְהַמִּסְכֵּנָה יוֹשֶׁבֶת לְיַד הַחַלּוֹן וְרֹאשָׁהּ שָׁעוּן עַל יָדָהּ.
זֶה הָיָה חֶדֶר יָפֶה וְהָדוּר, אֲבָל לֹא הָיוּ בּוֹ צַעֲצוּעִים אוֹ בֻּבּוֹת, וְהַפֵיָה קִמְּטָה אֶת מִצְחָהּ כְּשֶׁהִבְחִינָה בְּחֶסְרוֹנָם וְטִלְטְלָה אֶת רֹאשָׁהּ.
"אֲרוּחַת הָעֶרֶב שֶׁל הוֹד מַעֲלָתֵךְ מוּכָנָה," אָמְרָה הָאוֹמֶנֶת הָרָאשִׁית לְאוֹרְסוּלָה.
"אֲנִי לֹא רְעֵבָה," אָמְרָה אוֹרְסוּלָה בְּלִי לְהָרִים אֶת רֹאשָׁהּ.
"נִדְמֶה לִי שֶׁכְּבָר אָמַרְתִּי לְהוֹד מַעֲלָתֵךְ שֶׁאֵין זֶה מְנֻמָּס לוֹמַר שֶׁאֵינֵךְ רְעֵבָה אוֹ שֶׁאֵינֵךְ רוֹצָה לֶאֱכֹל," אָמְרָה הָאוֹמֶנֶת. "אָנוּ מַמְתִּינוֹת לְהוֹד מַעֲלָתֵךְ."
וְהַנְּסִיכָה אָמְנָם קָמָה וְנִגְּשָׁה אֶל הַשֻּׁלְחָן, וטַבּוֹרֶט לֹא גָּרְעָה עַיִן מִן הַמִּתְרַחֵשׁ וְלֹא הֶחְמִיצָה שׁוּם פְּרָט. וּכְשֶׁהִבְחִינָה בְּחִוְרוֹנָהּ שֶׁל אוֹרְסוּלָה הַקְּטַנָּה וְרָאֲתָה שֶׁכִּמְעַט לֹא אָכְלָה וְשֶׁלֹּא הֻרְשְׁתָה לְדַבֵּר אוֹ לִצְחֹק בִּשְׁעַת הַסְּעוּדָה, נֶאֶנְחָה וּמִצְחָהּ הִתְקַמֵּט אֲפִלּוּ יוֹתֵר מִקֹּדֶם. הִיא חָזְרָה בְּטִיסָה אֶל בֵּיתָהּ הַפֵיָתִי וְשָׁם יָשְׁבָה שָׁעָה אֲרֻכָּה שְׁקוּעָה בְּמַחְשָׁבוֹת.
לְבַסּוֹף הִתְנַעֲרָה וּפָנְתָה אֶל הַחֲנוּת הַגְּדוֹלָה בְּיוֹתֵר בְּאֶרֶץ הַפֵיוֹת.
זוֹ הָיְתָה חֲנוּת מוּזָרָה לְהַפְלִיא; זֹאת לֹא הָיְתָה מַכֹּלֶת וְגַם לֹא חֲנוּת בַּדִּים אוֹ כּוֹבָעִים, וּבְכָל זֹאת נִמְכְּרוּ בָּהּ סֻכָּר וּשְׂמָלוֹת וְכוֹבָעִים. אֶלָּא שֶׁהַסֻּכָּר הָיָה סֻכַּר פְּלָאִים שֶׁכִּשֵּׁף כָּל נוֹזֵל שֶׁלְּתוֹכוֹ נִבְחַשׁ, לְכָל שִׂמְלָה הָיָה קֶסֶם מִשֶּׁלָּהּ, וְהַכּוֹבָעִים הָיוּ כּוֹבְעֵי מִשְׁאָלָה. זוֹ הָיְתָה מִין חֲנוּת שֶׁבָּהּ נִסְחֲרוּ כָּל סוּגֵי הַכְּשָׁפִים וְהַלְּחָשִׁים.
אֶל תּוֹךְ הַחֲנוּת הַזֹּאת עוֹפְפָה לָהּ טַבּוֹרֶט, וּבִהְיוֹתָהּ לָקוֹחָה וָתִיקָה וְטוֹבָה, מִהֵר בַּעַל הַחֲנוּת וְנִגַּשׁ אֵלֶיהָ. הוּא הִשְׁתַּחֲוָה וּבִקֵּשׁ לָדַעַת אֵיךְ יוּכַל לַעֲזֹר לָהּ.
"אֲנִי," אָמְרָה טַבּוֹרֶט, "זְקוּקָה לִנְסִיכָה."
"נְסִיכָה!" אָמַר הַחֶנְוָנִי שֶׁלֹּא הָיָה אֶלָּא קוֹסֵם זָקֵן. "בְּאֵיזוֹ מִדָּה אַתְּ רוֹצֶה אוֹתָהּ? יֵשׁ לִי כַּמָּה בַּמְּלַאי."
"הִיא צְרִיכָה לְהֵרָאוֹת בַּת שֵׁשׁ בְּעֵרֶךְ, אֲבָל עָלֶיהָ לִגְדֹּל בַּהֶמְשֵׁךְ."
"אֲנִי יָכוֹל לְהָכִין לָךְ אַחַת," אָמַר הַקּוֹסֵם, "אֲבָל זֶה לֹא יִהְיֶה זוֹל."
"הַמְּחִיר לֹא מְשַׁנֶּה," אָמְרָה טַבּוֹרֶט, "בִּתְנַאי שֶׁתֵּרָאֶה בְּדִיּוּק כָּךְ." הִיא שָׁלְפָה דְּיוֹקָן שֶׁל אוֹרְסוּלָה מִכִּיס נִסְתָּר שֶׁל שִׂמְלָתָהּ וּמָסְרָה אוֹתוֹ לַזָּקֵן. הוּא בָּחַן אֶת הַדְּיוֹקָן בִּקְפִידָה.
"אֲנִי יָכוֹל לְהַשִּׂיג אַחַת כָּזֹאת. לְמָתַי אַתְּ צְרִיכָה אוֹתָהּ?" שָׁאַל.
"לְעַכְשָׁו," אָמְרָה טַבּוֹרֶט. "עַד מָחָר בָּעֶרֶב, אִם תּוּכַל. כַּמָּה זֶה יַעֲלֶה לִי?"
"זֶה יַעֲלֶה לֹא מְעַט," אָמַר הַקּוֹסֵם בְּכֹבֶד רֹאשׁ. "לֹא קַל לְיַצֵּר דְּבָרִים כָּאֵלֶּה כְּמוֹ שֶׁצָּרִיךְ. אֵיזֶה מִין קוֹל אָמוּר לִהְיוֹת לָהּ?"
"הִיא לֹא צְרִיכָה לִהְיוֹת פַּטְפְּטָנִית," אָמְרָה טַבּוֹרֶט. "זֶה לֹא אָמוּר לְיַקֵּר אֶת הָעֵסֶק. דַּי שֶׁתַּגִּיד, 'בִּרְשׁוּתְךָ', 'לֹא תּוֹדָה', 'בְּהֶחְלֵט' וְ'אָכֵן כֵּן'."
"אִם כָּךְ," אָמַר הַקּוֹסֵם, "אֲנִי יָכוֹל לְבַצֵּעַ אֶת הָעֲבוֹדָה תְּמוּרַת אַרְבַּע טְפִיפוֹת שֶׁל חָתוּל, שְׁתֵּי צְרָחוֹת שֶׁל דָּגִים וּשְׁתֵּי שִׁירוֹת בַּרְבּוּר."
"זֶה יוֹתֵר מִדַּי," קָרְאָה טַבּוֹרֶט. "אֲנִי אֶתֵּן לְךָ אֶת הַטְּפִיפוֹת וְהַצְּרָחוֹת, אֲבָל לְבַקֵּשׁ שִׁירַת בַּרְבּוּר!"
הִיא לֹא בֶּאֱמֶת חָשְׁבָה שֶׁזֶּה יָקָר. הִיא פָּשׁוּט נָהֲגָה לַעֲמֹד עַל הַמִּקָּח, זֶה הָיָה עִנְיָן שֶׁל עִקָּרוֹן.
"אֲנִי לֹא יָכוֹל לְהָכִין אוֹתָהּ בְּפָחוֹת," אָמַר הַקּוֹסֵם. "אִם אַתְּ חוֹשֶׁבֶת שֶׁזֶּה מֻגְזָם, אוּלַי תְּנַסִּי אֶת מַזָּלֵךְ בַּחֲנוּת אַחֶרֶת."
"מִכֵּיוָן שֶׁאֲנִי בֶּאֱמֶת מְמַהֶרֶת וְאֵין לִי זְמַן לְבַזְבֵּז בְּחִפּוּשִׂים, אֵין לִי בְּרֵרָה אֶלָּא לְהַסְכִּים. אֲבָל אֲנִי עֲדַיִן חוֹשֶׁבֶת שֶׁזֶּה יָקָר. מָתַי זֶה יִהְיֶה מוּכָן?"
"מָחָר בָּעֶרֶב."
"בְּסֵדֶר גָּמוּר, אֲנִי מְצַפָּה שֶׁתַּעֲמֹד בְּמִלָּתְךָ. וְלֹא מְשַׁנֶּה מָה יִקְרֶה – רַק אַל תַּעֲשֶׂה אוֹתָהּ רַעֲשָׁנִית אוֹ הֲמוֹנִית," אָמְרָה טַבּוֹרֶט, וּכְבָר הִסְתַּלְּקָה מִן הַחֲנוּת וְעָפָה לְבֵיתָהּ.
לְמָחֳרָת בָּעֶרֶב חָזְרָה וְשָׁאֲלָה אִם הָעֲבוֹדָה מוּכָנָה.
"מִיָּד אָבִיא אוֹתָהּ, אֲנִי בָּטוּחַ שֶׁהִיא תִּמְצָא חֵן בְּעֵינַיִךְ," אָמַר הַקּוֹסֵם וְיָצָא בִּסְעָרָה, וְעַד מְהֵרָה אָמְנָם חָזַר כְּשֶׁהוּא מוֹלִיךְ אַחֲרָיו יַלְדֹּנֶת נָאָה כְּבַת שֵׁשׁ, יַלְדֹּנֶת שֶׁדָּמְתָה לַנְּסִיכָה אוֹרְסוּלָה עַד כְּדֵי כָּךְ שֶׁאִישׁ לֹא יָכוֹל הָיָה לְהַבְחִין בֵּינֵיהֶן.
"וּבְכֵן," אָמְרָה טַבּוֹרֶט, "זֶה נִרְאֶה לֹא רַע. אֲבָל אַתָּה בָּטוּחַ שֶׁזֶּה יַחְזִיק מַעֲמָד? רַק שֶׁלֹּא תִּתְפָּרֵק לִי פִּתְאוֹם."
"זֹאת מְלֶאכֶת מַחֲשֶׁבֶת מִן הַמַּעֲלָה הָרִאשׁוֹנָה," אָמַר הַקּוֹסֵם בְּגַאֲוָה וְטָפַח עַל גַּבָּהּ שֶׁל הַיַּלְדָּה. "הַבִּיטִי בָּהּ! מִכַּף רֶגֶל וְעַד רֹאשׁ לֹא תִּמְצְאִי בָּהּ שׁוּם פְּגָם. גַּם פֵיָה אַחַת מִתּוֹךְ עֶשְׂרִים לֹא תּוּכַל לְהַבְחִין בֵּינָהּ לְבֵין הַדָּבָר הָאֲמִתִּי, וּלְבֶן תְּמוּתָה אֵין שׁוּם סִכּוּי."
"הִיא בֶּאֱמֶת נֶחְמָדָה," הִסְכִּימָה טַבּוֹרֶט בִּזְמַן שֶׁסּוֹבְבָה אֶת הַיַּלְדֹּנֶת מִצַּד לְצַד. "וְעַכְשָׁו אֲשַׁלֵּם לְךָ וְאָעוּף מִכָּאן," אָמְרָה, וּבְעוֹדָהּ מְדַבֶּרֶת שָׁלְפָה אֶת שַׁרְבִיטָהּ וְנוֹפְפָה בּוֹ שָׁלוֹשׁ פְּעָמִים, וְסִדְרָה שֶׁל צְלִילִים מְשֻׁנִּים נִפְלְטָה מִמֶּנּוּ.
קֹדֶם רַחַשׁ טְפִיפוֹת, וְאַחֲרֵיהֶן צְוָחוֹת חַדּוֹת וְנוֹקְבוֹת וּלְבַסּוֹף צְלִילִים יְפֵהפִיִּים פּוֹלְחֵי לֵב שֶׁל שִׁירָה עֲצוּבָה.
הַקּוֹסֵם תָּפַס אֶת הַצְּלִילִים וְטָמַן אוֹתָם בְּכִיסוֹ, וּבֵינְתַיִם נָטְלָה טַבּוֹרֶט אֶת הַיַּלְדָּה וּבְלִי שׁוּם גִּנּוּנִים תָּחֲבָה אוֹתָהּ מִתַּחַת לִזְרוֹעָהּ, רֹאשׁ לְמַטָּה וְרַגְלַיִם לְמַעְלָה, וְעָפָה לְדַרְכָּהּ.
בְּאוֹתוֹ לַיְלָה בָּאַרְמוֹן הִקְשְׁתָה הַנְּסִיכָה הַקְּטַנָּה אֶת עָרְפָּהּ וְסֵרְבָה לָלֶכֶת לִישֹׁן. הָאוֹמְנוֹת עָמְלוּ קָשׁוֹת עַד שֶׁנִּכְנְסָה לְמִטָּתָהּ, וְגַם אָז הִיא לֹא בֶּאֱמֶת נִרְדְּמָה, רַק שָׁכְבָה לְלֹא נִיעַ וְהֶעֱמִידָה פְּנֵי יְשֵׁנָה. אַחֲרֵי שֶׁנֶּעֶזְבָה לְנַפְשָׁהּ הִיא הִתְרוֹמְמָה בַּלָּאט וְטִפְּסָה אֶל אֶדֶן הַחַלּוֹן, וְשָׁם הִצְטַנְּפָה לִצְרוֹר קָטָן וְנָשְׂאָה אֶת עֵינֶיהָ הָעֲצוּבוֹת לַיָּרֵחַ. הִיא נִרְאֲתָה כֹּה יָפָה וְרַכָּה בְּשַׂעֲרוֹתֶיהָ הַחֲמִימוֹת וְהַמַּבְהִיקוֹת הַגּוֹלְשׁוֹת עַל כְּתֵפֶיהָ, שֶׁרֹב הָאֲנָשִׁים הָיוּ מִתְקַשִּׁים לִכְעֹס עָלֶיהָ. הִיא הִשְׁעִינָה אֶת סַנְטֵרָהּ עַל יָדֶיהָ הַלְּבָנוֹת הַקְּטַנּוֹת, וּבְעוֹדָהּ בּוֹהָה בַּיָּרֵחַ נִקְווּ דְּמָעוֹת בְּעֵינֶיהָ הַכְּחֻלּוֹת הַגְּדוֹלוֹת, וְהִיא מִהֲרָה לְנַגֵּב אוֹתָן בְּשַׁרְווּל כֻּתָּנְתָּהּ מִפַּחַד אוֹמְנוֹתֶיהָ.
"הָה, יָרֵחַ, יָרֵחַ יָפֶה וְזוֹהֵר!" הִיא אָמְרָה לְעַצְמָהּ, "הַאִם מַרְשִׁים לְךָ לִבְכּוֹת כְּשֶׁאַתָּה עָצוּב? הָיִיתִי רוֹצָה לַעֲלוֹת אֵלֶיךָ וְלָגוּר אִתְּךָ, אֲנִי בְּטוּחָה שֶׁיּוֹתֵר נֶחְמָד שָׁם לְמַעְלָה מֵאֲשֶׁר כָּאן."
"הַאִם תִּרְצִי אוּלַי לָבוֹא אִתִּי?" אָמַר קוֹל לְיָדָהּ. וּכְשֶׁנָּשְׂאָה אֶת עֵינֶיהָ רָאֲתָה יְשִׁישֹׁנֶת מוּזָרָה בִּגְלִימָה אֲדֻמָּה. הִיא לֹא חָשְׁשָׁה, כִּי הַזְּקֵנָה חִיְּכָה אֵלֶיהָ בַּחֲבִיבוּת וְעֵינֶיהָ הַשְּׁחֹרוֹת הִבְרִיקוּ, אַף שֶׁאַפָּהּ הִתְעַקֵּל מֵעַל סַנְטֵרָהּ הָאָרֹךְ.
"לְאָן אַתְּ רוֹצָה לָקַחַת אוֹתִי?" שָׁאֲלָה הַנְּסִיכָה הַקְּטַנָּה כְּשֶׁהִיא מוֹצֶצֶת אֶת אֲגוּדָלָהּ וְעֵינֶיהָ כִּמְעַט יוֹצְאוֹת מֵחֹרֵיהֶן.
"אֶל חוֹף הַיָּם, אֶל מָקוֹם שֶׁבּוֹ תּוּכְלִי לְשַׂחֵק בַּחוֹל, מָקוֹם שֶׁבּוֹ יִהְיוּ לָךְ חֲבֵרִים קְטַנִּים וַחֲבֵרוֹת לַמִּשְׂחָק, וְאִישׁ לֹא יִמְנַע מִמְּךָ לְהַרְעִישׁ."
"אֲנִי בָּאָה," אָמְרָה אוֹרְסוּלָה וְזִנְּקָה מִמְּקוֹמָהּ.
"קָדִימָה," אָמְרָה הַזְּקֵנָה בַּעֲדִינוּת, וְהִיא אָסְפָה אֶת אוֹרְסוּלָה בִּזְרוֹעוֹתֶיהָ וְעָטְפָה אוֹתָהּ בִּגְלִימָתָהּ הָאֲדֻמָּה, וְעַד מְהֵרָה הִתְרוֹמְמוּ לָהֶן וּפָרְחוּ מֵעַל גַּגּוֹת הַבָּתִּים.
אֲוִיר הַלַּיְלָה הָיָה רַעֲנָן. אוֹרְסוּלָה עָצְמָה אֶת עֵינֶיהָ וְנִרְדְּמָה, וְגַם בִּשְׁנָתָהּ הֵן הִמְשִׁיכוּ לָעוּף מֵעַל גְּבָעוֹת וַעֲמָקִים, הָלְאָה וְהָלְאָה, הַרְחֵק מִן הָאַרְמוֹן וּלְעֵבֶר חוֹף הַיָּם.
אֵי-שָׁם, מֵעֵבֶר לֶחָצֵר וְלָאַרְמוֹן, בַּעֲיָרַת דַּיָּגִים זְעִירָה עַל שְׂפַת הַיָּם, נִצְּבָה בִּקְתָּה קְטַנָּה שֶׁבָּהּ חַי דַּיָּג בְּשֵׁם מַרְק עִם אִשְׁתּוֹ וּשְׁלֹשֶׁת יְלָדָיו. מַרְק הָיָה עָנִי. הַדָּגִים שֶׁלָּכַד בְּעֶזְרַת סִירָתוֹ הַקְּטַנָּה הִסְפִּיקוּ בְּקשִׁי לְמִחְיָתוֹ, אֲבָל לִשְׁלשֶׁת יְלָדָיו, אוֹלִיבֵר, פִילִיפּ וּבֵּל הַקְּטַנָּה הָיוּ לְחָיַיִם וְרֻדּוֹת וְעֵינַיִם נוֹצְצוֹת. כָּל הַיּוֹם שִׂחֲקוּ בַּחוֹל וְצָעֲקוּ עַד שֶׁהִצְטָרְדוּ. אֶל הָעֲיָרָה הַזֹּאת נָשְׂאָה הַפֵיָה אֶת אוֹרְסוּלָה הַנָּמָה וְהֵנִיחָה אוֹתָהּ בַּעֲדִינוּת עַל סַף בֵּיתוֹ שֶׁל מַרְק. הִיא נָשְׁקָה לְלֶחְיָהּ, הָדְפָה אֶת הַדֶּלֶת בְּפֶרֶץ רוּחַ וְנֶעֶלְמָה לִפְנֵי שֶׁמִּישֶׁהוּ הִבְחִין בָּהּ.
הַדַּיָּג וְאִשְׁתּוֹ בִּלּוּ עֶרֶב שָׁקֵט יַחַד. הָאִשָּׁה תָּפְרָה בֶּגֶד לְאֶחָד מִיְּלָדֶיהָ, וְהַבַּעַל תִּקֵּן אֶת רִשְׁתּוֹ בִּזְמַן שֶׁהַדֶּלֶת נִפְתְּחָה לְלֹא קוֹל וַאֲוִיר הַלַּיְלָה הַקַּר נָשַׁב לְתוֹךְ הַבִּקְתָּה.
"אִשְׁתִּי," אָמַר הַדַּיָּג, "גְּשִׁי וּרְאִי אִם יֵשׁ מִישֶׁהוּ בַּדֶּלֶת."
הָאִשָּׁה קָמָה וְנִגְּשָׁה אֶל הַדֶּלֶת, וְשָׁם, עַל הַסַּף, שָׁכְבָה לָהּ אוֹרְסוּלָה הַקְּטַנָּה, עֲטוּפָה בִּכְתֹנֶת הַלַּיְלָה הַלְּבָנָה שֶׁלָּהּ וּשְׁקוּעָה בְּשֵׁנָה עֲמֻקָּה.
הָאִשָּׁה פָּלְטָה צְעָקָה קְטַנָּה לְמַרְאֵה הַיַּלְדָּה.
"בַּעֲלִי, בְּחַיַּי, יֵשׁ פֹּה יַלְדָּה קְטַנָּה!" קָרְאָה, וּכְבָר הֵרִימָה אֶת הַיַּלְדָּה בִּזְרוֹעוֹתֶיהָ וְנָשְׂאָה אוֹתָהּ אֶל תּוֹךְ הַבִּקְתָּה. וְשָׁם, בַּחֲמִימוּת וּבָאוֹר, פָּקְחָה אוֹרְסוּלָה אֶת עֵינֶיהָ. הִיא הִתְיַשְּׁבָה בְּבֶהָלָה וְהִבִּיטָה סְבִיבָהּ. יֶלֶד אַחֵר בִּמְקוֹמָהּ הָיָה פּוֹרֵץ אוּלַי בְּבֶכִי, אֲבָל הִיא רַק רָעֲדָה בְּכָל גּוּפָהּ, כִּמְעַט מְבֹעֶתֶת מִכְּדֵי לְדַבֵּר.
לְמַרְבֵּה הַפֶּלֶא, שָׁכְחָה אֶת הַטִּיסָה הַמּוּזָרָה שֶׁהֵבִיאָה אוֹתָהּ לְשָׁם, וְלֹא יָכְלָה לַעֲנוֹת עַל שְׁאֵלוֹתֵיהֶם שֶׁל הַדַּיָּג וְאִשְׁתּוֹ. הִיא זָכְרָה רַק שֶׁהִיא אוֹרְסוּלָה הַנְּסִיכָה, וּכְשֶׁשָּׁמְעוּ זֹאת הָאִישׁ הַטּוֹב וְאִשְׁתּוֹ, הֵם חָשְׁבוּ שֶׁיָּצְאָה מִדַּעְתָּהּ. וְעִם זֹאת, כְּשֶׁבָּחֲנוּ אֶת כְּתֹנֶת הַלַּיְלָה שֶׁלָּהּ הָעֲשׂוּיָה פִּשְׁתָּן לָבָן מְשֻׁבָּח וְרָקוּם לְהַפְלִיא וְרָאוּ אֶת הַכֶּתֶר הַקָּטָן בְּשׁוּלֶיהָ, הִסְכִּימוּ שֶׁהִיא בַּת לְמִשְׁפָּחָה מְיֻחֶסֶת. וְכָךְ אוֹ אַחֶרֶת, הֲרֵי לֹא יְשַׁלְּחוּ אֶת הַיְּצוּר הַקָּטָן וְהַמִּסְכֵּן מִבֵּיתָם בְּלַיְלָה קַר כָּל כָּךְ. מוּטָב שֶׁיִּדְאֲגוּ לָהּ בֵּינְתַיִם, עַד שֶׁמִּישֶׁהוּ יָבוֹא לָקַחַת אוֹתָהּ. וְכָךְ הֶאֱכִילָה הָאִשָּׁה אֶת אוֹרְסוּלָה בִּקְצָת לֶחֶם וְחָלָב חָמִים וְהִשְׁכִּיבָה אוֹתָהּ בְּמִטַּת בִּתָּהּ הַקְּטַנָּה.
לְמָחֳרָת בַּבֹּקֶר, כְּשֶׁהִגִּיעוּ נְשׁוֹת הֶחָצֵר לְהָעִיר אֶת הַנְּסִיכָה, הֵן מָצְאוּ אוֹתָהּ יְשֵׁנָה כְּמוֹ תָּמִיד בְּמִטָּתָהּ הַקְּטַנָּה, וְלֹא עָלָה עַל דַּעְתָּן שֶׁזֹּאת לֹא הִיא, אֶלָּא נְסִיכַת צַעֲצוּעַ שֶׁתָּפְסָה אֶת מְקוֹמָהּ. לְמַעֲשֶׂה, הֵן הָיוּ מְאוֹד מְרֻצּוֹת, כִּי כְּשֶׁאָמְרוּ, "הִגִּיעַ הַזְּמַן שֶׁהוֹד מַעֲלָתֵךְ תָּקוּם," הִיא עָנְתָה רַק, "בְּהֶחְלֵט," וְהֵנִיחָה לָהֶן לְהַלְבִּישׁ אוֹתָהּ בְּלִי אַף מִלָּה נוֹסֶפֶת. וּכְשֶׁגַּם בַּיָּמִים הַבָּאִים הִיא לֹא הִשְׁתּוֹבְבָה כְּלָל וְרַק לְעִתִּים נְדִירוֹת פָּצְתָה אֶת פִּיהָ, הִתְרַשְּׁמוּ כֻּלָּן מִן הַשִּׁפּוּר שֶׁחָל בָּהּ, וְהַחִבָּה שֶׁרָחֲשׁוּ לָהּ הָלְכָה וְגָדְלָה.
כָּל נְשׁוֹת הֶחָצֵר סָבְרוּ שֶׁהַנְּסִיכָה הַצְּעִירָה בֹּרְכָה בַּגִּנּוּנִים הַמְּעֻדָּנִים בְּיוֹתֵר בַּמַּמְלָכָה, וַאֲפִלּוּ הַמֶּלֶךְ חִיֵּךְ וְהִבִּיט בָּהּ בְּעַיִן טוֹבָה.
וְאֵי-שָׁם בְּבִקְתַּת הַדַּיָּגִים גָּדְלָה לָהּ בֵּינְתַיִם אוֹרְסוּלָה הָאֲמִתִּית, תְּמִירָה וּזְקוּפָה כְּאַלְמוֹן וְקַלָּה וּמִתְרוֹנֶנֶת כְּצִפּוֹר.
מִכֵּיוָן שֶׁאִישׁ לֹא בָּא לְקַחְתָּהּ, אִמְּצוּ אוֹתָהּ הַדַּיָּג הַטּוֹב וְאִשְׁתּוֹ, וְהִיא גָּדְלָה בֵּין יַלְדֵיהֶם. הִיא שִׂחֲקָה אִתָּם עַל חוֹף הַיָּם וְהָלְכָה אִתָּם לְבֵית הַסֵּפֶר. חַיֶּיהָ הַקּוֹדְמִים הִתְפּוֹגְגוּ לְמִין חֲלוֹם שֶׁבְּקשִׁי זָכְרָה.
לִפְעָמִים הָיְתָה הָאֵם מוֹצִיאָה אֶת כְּתֹנֶת הַלַּיְלָה הַקְּטַנָּה הָרְקוּמָה וּמַרְאָה לָהּ אוֹתָהּ וְתוֹהָה מֵאַיִן בָּאָה וּלְמִי הִיא שַׁיֶּכֶת.
"לֹא אִכְפַּת לִי לְמִי אֲנִי שַׁיֶּכֶת," אָמְרָה אוֹרְסוּלָה. "רַק שֶׁלֹּא יָבוֹאוּ וְיִקְּחוּ אוֹתִי מִכֶּם, זֶה כָּל מָה שֶׁאִכְפַּת לִי." וּבִזְמַן שֶׁגָּדְלָה וְיָפְתָה, גָּדְלָה גַּם נְסִיכַת הַצַּעֲצוּעַ שֶׁהֶחְלִיפָה אוֹתָהּ בַּחֲצַר הַמַּלְכוּת וְנִרְאֲתָה בְּדִיּוּק כְּמוֹתָהּ, בְּהֶבְדֵּל אֶחָד; בְּעוֹד שֶׁפְּנֵי אוֹרְסוּלָה הִשְׁחִימוּ וּלְחָיֶיהָ הֶאֱדִימוּ, נוֹתְרוּ פְּנֵי הַכְּפִילָה בְּחִוְרוֹנָן, וְרַק סֹמֶק קַל הִסְתַּמֵּן בִּלְחָיֶיהָ.
הַשָּׁנִים חָלְפוּ. אוֹרְסוּלָה שֶׁבַּבִּקְתָּה הָיְתָה לְאִשָּׁה צְעִירָה וּתְמִירָה. אוֹרְסוּלָה שֶׁבָּאַרְמוֹן נֶחְשְׁבָה לַיָּפָה בַּנָּשִׁים, וְכֻלָּם הֶעֱרִיצוּ אֶת נִימוּסֶיהָ, אַף שֶׁמֵּעוֹלָם לֹא אָמְרָה דָּבָר מִלְּבַד "בִּרְשׁוּתְךָ" "לֹא תּוֹדָה," "בְּהֶחְלֵט" וְ"אָכֵן כֵּן".
הַמֶּלֶךְ הִזְדַּקֵּן בֵּינְתַיִם, וְגַם שְׂעָרָם שֶׁל מַרְק וְאִשְׁתּוֹ הֶאֱפִיר. אוֹלִיבֵר בְּכוֹרָם וּמְקוֹר גַּאֲוָתָם הוּא שֶׁיָּצָא עַכְשָׁו לַדַּיִג, ואוֹרְסוּלָה טִפְּלָה בַּזְּקֵנִים. הִיא נִקְּתָה אֶת הַבַּיִת וְהִטְלִיאָה וְתָפְרָה וְהָיְתָה כֹּה מוֹעִילָה עַד שֶׁלֹּא יָכְלוּ לְהִסְתַּדֵּר בִּלְעָדֶיהָ. הַפֵיָה טַבּוֹרֶט קָפְצָה מִדֵּי פַּעַם לְבִקּוּר מִבְּלִי שֶׁיַּבְחִינוּ בָּהּ לִבְדֹּק מָה שְׁלוֹם אוֹרְסוּלָה, וּבְכָל פַּעַם שֶׁרָאֲתָה כַּמָּה הִיא בְּרִיאָה וּמְאֻשֶּׁרֶת, חָשְׁבָה בְּסִפּוּק עַל הַגּוֹרָל הַנּוֹרָא שֶׁמִּמֶּנּוּ חִלְּצָה אוֹתָהּ. אֲבָל עֶרֶב אֶחָד, כְּשֶׁהִגִּיעָה אַחֲרֵי שֶׁנֶּעֶדְרָה זְמַן-מָה, הִבְחִינָה בְּמַשֶּׁהוּ שֶׁגָּרַם לָהּ לַעֲצֹר וְלַחְשֹׁב. אוֹלִיבֵר וְאוֹרְסוּלָה עָמְדוּ יַחַד וְהִשְׁקִיפוּ עַל הַגַּלִּים, וְטַבּוֹרֶט הִתְקָרְבָה וְצוֹתְתָה לְשִׂיחָתָם:
"כְּשֶׁנִּתְחַתֵּן," אָמַר אוֹלִיבֵר בְּרֹךְ, "נָגוּר בַּבִּקְתָּה הַקְּטַנָּה לְיָדָם כְּדֵי שֶׁנּוּכַל לְבַקֵּר אוֹתָם כָּל יוֹם. אֲבָל זֶה לֹא יִקְרֶה עַד שֶׁבֵּל הַקְּטַנָּה תִּגְדַּל וְתִתְפֹּס אֶת מְקוֹמֵךְ, כִּי אֵיךְ יוּכְלוּ אָבִי וְאִמִּי לְהִסְתַּדֵּר בִּלְעָדַיִךְ?"
"וּמוּטָב שֶׁלֹּא נַגִּיד לָהֶם שֶׁאֲנַחְנוּ רוֹצִים לְהִתְחַתֵּן," אָמְרָה אוֹרְסוּלָה, "כְּדֵי שֶׁלֹּא יִצְטַעֲרוּ שֶׁהֵם מְעַכְּבִים אוֹתָנוּ."
לְשֵׁמַע הַדְּבָרִים הָאֵלֶּה הִרְצִינָה טַבּוֹרֶט וְשָׁקְעָה בְּמַחְשָׁבוֹת עֲמֻקּוֹת. לְבַסּוֹף עָפָה בַּחֲזָרָה לָאַרְמוֹן לִבְדֹּק אֵיךְ מִתְנַהֲלִים הָעִנְיָנִים בַּצַּד הָאַחֵר שֶׁל הָעוֹלָם. הַמֶּלֶךְ הָיָה בְּעִצּוּמָהּ שֶׁל יְשִׁיבַת מוֹעֶצֶת הַמְּדִינָה. טַבּוֹרֶט מִהֲרָה לַהֲפֹךְ אֶת עַצְמָהּ לְנִרְאֵית, וְהַמֶּלֶךְ, שֶׁתָּמִיד שָׂמַח לְהֵעָזֵר בַּעֲצָתָהּ, הִזְמִין אוֹתָהּ לָשֶׁבֶת לְצִדּוֹ.
"בִּרְגָעִים אֵלֶּה מַמָּשׁ," אָמַר הוֹד מַלְכוּתוֹ, "אָנוּ עוֹמְדִים לְהַפְקִיד אֶת שַׁרְבִיטֵנוּ בְּיָדַיִם צְעִירוֹת וְנִמְרָצוֹת מִשֶּׁלָּנוּ; לְמַעֲשֶׂה, אֲנַחְנוּ חוֹשְׁבִים שֶׁאָנוּ זְקֵנִים מִכְּדֵי לִמְלֹךְ וּמִתְכַּוְּנִים לְוַתֵּר עַל כִּסְּאֵנוּ לְטוֹבַת בִּתֵּנוּ הַיְּקָרָה, שֶׁתִּמְלֹךְ בִּמְקוֹמֵנוּ." (מְלָכִים מְדַבְּרִים כָּךְ לִפְעָמִים; הֵם אוֹמְרִים "אֲנַחְנוּ" בִּמְקוֹם "אֲנִי" כְּדֵי לְהַעֲצִים אֶת חֲשִׁיבוּתָם, אֲבָל טַבּוֹרֶט לֹא הִתְבַּלְבְּלָה.)
"לִפְנֵי שֶׁאַתֶּם נוֹקְטִים צַעַד כָּזֶה, עָלֵינוּ לְנַהֵל שִׂיחָה קְטַנָּה בִּפְרָטִיּוּת," אָמְרָה וּמָשְׁכָה אֶת הַמֶּלֶךְ הַמֻּפְתָּע וְהַמֻּדְאָג לְפִנָּה שְׁקֵטָה.
אַחֲרֵי כְּמַחֲצִית הַשָּׁעָה הוּא חָזַר אֶל הַמּוֹעָצָה חִוֵּר וְנִרְעָשׁ עַד עִמְקֵי נִשְׁמָתוֹ, וּמִמְחָטָה צְמוּדָה לְעֵינוֹ.
"נִכְבָּדַי," מִלְמֵל, "אָנָּא סִלְחוּ לָנוּ עַל הִתְנַהֲגוּתֵנוּ הַבִּלְתִּי רְגִילָה. זֶה עַתָּה סָפַגְנוּ מַהֲלוּמָה אֲנוּשָׁה. הִתְבָּרֵר לָנוּ מִמָּקוֹר מֻסְמָךְ, שֶׁאֵין לְהָטִיל סָפֵק בִּמְהֵימָנוּתוֹ, שֶׁבִּתֵּנוּ, בִּתֵּנוּ הַיְּקָרָה…" וְכָאן נִשְׁנַק בְּהִתְיַפְּחוּת, וְכִמְעַט שֶׁלֹּא הִצְלִיחַ לַחְזֹר וְלִמְצֹא אֶת קוֹלוֹ – "הִיא-הִיא-בְּעֶצֶם לֹא בִּתֵּנוּ כְּלָל וּכְלָל, אֶלָּא רַק חֶזְיוֹן תַּעְתּוּעִים." וְכָאן צָנַח הַמֶּלֶךְ לְכִסְּאוֹ הֲלוּם צַעַר, וְהַפֵיָה טַבּוֹרֶט קָמָה עַל רַגְלֶיהָ וְסִפְּרָה לְאַנְשֵׁי הֶחָצֵר אֶת הַסִּפּוּר מִתְּחִלָּתוֹ; כֵּיצַד גָּנְבָה אֶת הַנְּסִיכָה הָאֲמִתִּית כְּדֵי לְהָגֵן עָלֶיהָ וְהֵנִיחָה נְסִיכַת צַעֲצוּעַ בִּמְקוֹמָהּ. אַנְשֵׁי הֶחָצֵר הֶחְלִיפוּ מַבְּטֵי פְּלִיאָה. הָיָה בָּרוּר שֶׁאֵינָם מַאֲמִינִים לְאַף מִלָּה.
"הַנְּסִיכָה הִיא בֶּאֱמֶת גְּבֶרֶת צְעִירָה וּמַקְסִימָה," אָמַר רֹאשׁ הַמֶּמְשָׁלָה.
"הַאִם יֵשׁ לְהוֹד מַלְכוּתְךָ אֵיזוֹ סִבָּה לְהִתְלוֹנֵן עַל הִתְנַהֲגוּתָהּ שֶׁל הוֹד מַעֲלָתָהּ?" שָׁאַל זְקַן הַשָּׂרִים.
"שׁוּם סִבָּה," הִתְיַפֵּחַ הַמֶּלֶךְ. "הִיא תָּמִיד הָיְתָה בַּת לְמוֹפֵת."
"אִם כָּךְ," אָמַר זְקַן הַשָּׂרִים, "אֵינִי רוֹאֶה אֵיזוֹ סִבָּה יֵשׁ לְהוֹד מַלְכוּתְךָ לָשִׂים לֵב לְמָה שֶׂהָ… אִישִׁיּוּת הַזֹּאת אוֹמֶרֶת."
"אֵינְכֶם מַאֲמִינִים לִי, שׁוֹטִים זְקֵנִים שֶׁכְּמוֹתְכֶם?" רָגְזָה טַבּוֹרֶט, "קִרְאוּ לַנְּסִיכָה, אֲנִי אוֹכִיחַ לָכֶם."
"בְּבַקָּשָׁה," הֵם קָרְאוּ בִּתְשׁוּבָה.
וְהַמֶּלֶךְ אָמְנָם זִמֵּן אֶת הוֹד מַעֲלָתָהּ.
לֹא עָבְרוּ כַּמָּה דַּקּוֹת, וְהִיא בָּאָה מֻקֶּפֶת בִּבְנוֹת לְוָיָתָהּ. הִיא לֹא אָמְרָה מִלָּה, וּבְעֶצֶם מֵעוֹלָם לֹא פָּצְתָה אֶת פִּיהָ לִפְנֵי שֶׁפָּנוּ אֵלֶיהָ. הִיא רַק נִכְנְסָה וְנֶעֶמְדָה בִּדְמָמָה בְּאֶמְצַע הַחֶדֶר.
"עָלָה עַל דַּעְתֵּנוּ שֶׁנּוֹכְחוּתֵךְ מִתְבַּקֶּשֶׁת," הִתְחִיל הַמֶּלֶךְ. אֲבָל טַבּוֹרֶט כְּבָר הִתְקַדְּמָה לְעֶבְרָהּ וּלְלֹא כָּל גִּנּוּנֵי טֶקֶס שָׁלְפָה אֶת שַׁרְבִיטָהּ וְטָפְחָה בִּקְלִילוּת עַל רֹאשָׁהּ. בִּן רֶגַע הִתְגַּלְגֵּל הָרֹאשׁ עַל הָרִצְפָּה בִּזְמַן שֶׁהַגּוּף נוֹתַר לַעֲמֹד כְּמוֹ קְלִפָּה רֵיקָה. "אָכֵן כֵּן," אָמַר הָרֹאשׁ בִּזְמַן שֶׁהִתְגַּלְגֵּל לְעֵבֶר הַמֶּלֶךְ, וְהוּא וְכָל שְׁאַר אֲנָשָׁיו כִּמְעַט הִתְעַלְּפוּ מֵרֹב פַּחַד.
"הַפֵיָה סִפְּרָה לָנוּ," הוּא אָמַר, "שֶׁאֵי-שָׁם חַיָּה נְסִיכָה אֲמִתִּית שֶׁאוֹתָהּ הִיא רוֹצָה שֶׁנְּאַמֵּץ לָנוּ כְּבַת. וּבֵינְתַיִם, הָבָה נָנִיחַ אֶת הוֹד מַעֲלָתָהּ בִּזְהִירוּת בָּאָרוֹן וְנַכְרִיז עַל אֵבֶל כְּלָלִי בְּעִקְבוֹת הָאֵרוּעַ הַמַּחְרִיד."
וּבְעוֹדוֹ מְדַבֵּר הִגְנִיב הַמֶּלֶךְ מַבָּט מְלֵא רֹךְ אֶל הַגּוּף וְאֶל הָרֹאשׁ וְעָזַב אֶת הַחֶדֶר בְּבֶכִי.
עַל פִּי הַסִּכּוּם, נִשְׁלְחָה טַבּוֹרֶט לְהָבִיא אֶת הַנְּסִיכָה אוֹרְסוּלָה בִּזְמַן שֶׁהַמֶּלֶךְ וְהַמּוֹעָצָה נֶעֶרְכוּ לְקַבֵּל אֶת פָּנֶיהָ.
עוֹד בְּאוֹתוֹ עֶרֶב עָפָה הַפֵיָה אֶל בִּקְתַּת הַדַּיָּג וְשָׁם חָשְׂפָה אֶת הָאֱמֶת עַל מוֹצָאָהּ שֶׁל אוֹרְסוּלָה וְעַל הַפְּרֵדָה הַצְּפוּיָה.
בְּצַעַר עָמֹק וּבִיבָבוֹת רָמוֹת הִתְקַבְּלוּ הַחֲדָשׁוֹת. גַּם אוֹרְסוּלָה הַמִּסְכֵּנָה עַצְמָהּ מֵרְרָה בְּבֶכִי.
"לֹא נוֹרָא," קָרְאָה לְבַסּוֹף, "אִם אֲנִי בֶּאֱמֶת כָּזֹאת נְסִיכָה חֲשׁוּבָה, אֲנִי אַזְמִין אֶת כֻּלְּכֶם לִחְיוֹת אִתִּי. אֲנִי בְּטוּחָה שֶׁאָבִי הַמֶּלֶךְ יַסְכִּים כְּשֶׁיִּשְׁמַע כַּמָּה יָפֶה דְּאַגְתֶּם לִי."
בַּמּוֹעֵד שֶׁנִּקְבַּע הִגִּיעָה טַבּוֹרֶט בְּמֶרְכָּבָה מְפֹאֶרֶת רְתוּמָה לְאַרְבָּעָה סוּסִים לְהוֹבִיל אֶת אוֹרְסוּלָה לְבֵיתָהּ הֶחָדָשׁ. זוֹ הָיְתָה נְסִיעָה אֲרֻכָּה-אֲרֻכָּה, עִם הַפְסָקָה שֶׁבָּהּ הִלְבִּישָׁה טַבּוֹרֶט אֶת הַנְּסִיכָה בְּשִׂמְלָה מַרְהִיבָה מִמֶּשִׁי לָבָן עִם סִלְסוּלֵי זָהָב וְעִטְּרָה אֶת צַוָּארָהּ וְאֶת שַׂעֲרוֹתֶיהָ בִּפְנִינִים כְּדֵי לְהַתְאִים אֶת הוֹפָעָתָהּ לַחֲצַר הַמַּלְכוּת.
בְּרֹב פְּאֵר וְהָדָר נֶאֶסְפוּ הַמֶּלֶךְ וְשָׂרָיו לְקַדֵּם אֶת פְּנֵי הַנְּסִיכָה הַחֲדָשָׁה. כָּל הַפַּרְצוּפִים עָטוּ חָמְרָה וַחֲרָדָה. לְבַסּוֹף נִפְתְּחָה הַדֶּלֶת, וטַבּוֹרֶט נִכְנְסָה כְּשֶׁהִיא מוֹלִיכָה בְּיָדָהּ אֶת הָאִשָּׁה הַצְּעִירָה.
"זֶהוּ אָבִיךְ!" אָמְרָה לְאוֹרְסוּלָה וְהוֹרְתָה עַל הַמֶּלֶךְ; וְאוֹרְסוּלָה לֹא נִזְקְקָה לְיוֹתֵר מִזֶּה כְּדֵי לָרוּץ אֵלָיו, לִכְרֹךְ אֶת זְרוֹעוֹתֶיהָ סְבִיב צַוָּארוֹ וּלְהַדְבִּיק לוֹ נְשִׁיקָה מְצַלְצֶלֶת.
הוֹד מַלְכוּתוֹ כִּמְעַט הִתְעַלֵּף, וְכָל אַנְשֵׁי הֶחָצֵר עָצְמוּ אֶת עֵינֵיהֶם בִּרְעָדָה.
"לֹא יִתָּכֵן!" אָמַר אֶחָד.
"לֹא יֵאָמֵן!" אָמַר אַחֵר.
"מָה עָשִׂיתִי?" קָרְאָה אוֹרְסוּלָה וְהֶעֱבִירָה אֶת עֵינֶיהָ מִן הָאֶחָד לַשֵּׁנִי. הָיָה בָּרוּר שֶׁטָּעֲתָה, אֲבָל בְּמָה? "הַאִם נִשַּׁקְתִּי אֶת הָאָדָם הַלֹּא נָכוֹן?" שָׁאֲלָה, וְכֻלָּם גָּנְחוּ בִּתְשׁוּבָה.
"בְּחַיַּי," קָרְאָה טַבּוֹרֶט, "אִם הִיא לֹא מוֹצֵאת חֵן בְּעֵינֵיכֶם, אֲנִי יְכוֹלָה לְהַחְזִיר אוֹתָהּ לְאֵלֶּה שֶׁמַּמָּשׁ רוֹצִים בָּהּ. אֲנִי אֶתֵּן לָכֶם שָׁבוּעַ לְהִתְעַשֵּׁת לִפְנֵי שֶׁאֶבְחַן אֶת הִתְנַהֲגוּתְכֶם. הִיא הַרְבֵּה יוֹתֵר מִדַּי טוֹבָה בִּשְׁבִיל כָּל אֶחָד וְאֶחָד מִכֶּם." וּמִיָּד פָּרְחָה לְדַרְכָּהּ בִּרְכִיבָה עַל שַׁרְבִיטָהּ וְהִשְׁאִירָה אֶת אוֹרְסוּלָה לְהִתְחַבֵּב עַל חֲבֵרֶיהָ הַחֲדָשִׁים כְּמֵיטַב יְכָלְתָּהּ. אֶלָּא שֶׁאוֹרְסוּלָה לֹא יָכְלָה לְהִתְחַבֵּב עֲלֵיהֶם כְּלָל וּכְלָל, כְּפִי שֶׁגִּלְּתָה עַד מְהֵרָה.
בְּכָל פַּעַם שֶׁפָּצְתָה אֶת פִּיהָ אוֹ זָזָה, הֵם נִרְאוּ מְזֻעְזָעִים, וְעַד מְהֵרָה נִהְיְתָה כָּל כָּךְ מְבֹהֶלֶת וּמֻטְרֶדֶת מֵהִתְנַהֲגוּתָם, שֶׁפָּרְצָה בְּבֶכִי, מָה שֶׁגָּרַם לָהֶם לְהֵרָאוֹת אֲפִלּוּ יוֹתֵר מְזֻעְזָעִים.
"זֶה בְּהֶחְלֵט שִׁנּוּי אַחֲרֵי נְסִיכָתֵנוּ הַמְּתוּקָה," סָחָה גְּבִירָה אַחַת לַחֲבֶרְתָּהּ.
"בְּהֶחְלֵט," הָיְתָה הַתְּשׁוּבָה. "הֲלוֹא אֲפִלּוּ כְּשֶׁרֹאשָׁהּ הֻפַּל, הִיא לֹא אִבְּדָה אֶת עֶשְׁתּוֹנוֹתֶיהָ וְרַק אָמְרָה, 'אָכֵן כֵּן.'"
כָּל נְשׁוֹת הֶחָצֵר סָלְדוּ מֵאוֹרְסוּלָה הַמִּסְכֵּנָה, וְהֵן לֹא אִחֲרוּ לְהַפְגִּין אֶת סְלִידָתָן. עוֹד לִפְנֵי תֹּם הַשָּׁבוּעַ שֶׁקָּצְבָה הַפֵיָה כְּבָר רָזְתָה הַנְּסִיכָה וְהֶחְוִירָה וְלֹא הֵעֵזָּה לְהָרִים אֶת קוֹלָהּ מֵעֵבֶר לִלְחִישָׁה.
"אֲבוֹי, מָה קָרָה?" קָרְאָה טַבּוֹרֶט בְּשׁוּבָהּ לְמַרְאֵה הַשִּׁנּוּי שֶׁחָל בְּאוֹרְסוּלָה הַמִּסְכֵּנָה. "לֹא טוֹב לָךְ פֹּה? הֵם לֹא נֶחְמָדִים אֵלַיִךְ?"
"קְחִי אוֹתִי הַבַּיְתָה, טַבּוֹרֶט הַיְּקָרָה," קָרְאָה אוֹרְסוּלָה בְּבֶכִי. "הַחְזִירִי אוֹתִי לְאוֹלִיבֵר וּלְפִילִיפּ וּלְבֵּל. אֲנִי שׂוֹנֵאת אֶת הָאֲנָשִׁים הָאֵלֶּה."
וּמִיָּד הִתְחַדְּשׁוּ דִּמְעוֹתֶיהָ.
טַבּוֹרֶט רַק חִיְּכָה וְלִטְּפָה אֶת רֹאשָׁהּ וְאַחַר כָּךְ הָלְכָה לְדַבֵּר עִם הַמֶּלֶךְ וַאֲנָשָׁיו.
"אוּלַי תַּסְבִּירוּ לִי," קָרְאָה, "מַדּוּעַ מְמָרֶרֶת הַנְּסִיכָה אוֹרְסוּלָה בְּבֶכִי? בָּרוּר לִי שֶׁזֹּאת אַשְׁמַתְכֶם. אֶל חֲתִיכַת עֵץ וְעוֹר בְּצוּרַת נְסִיכָה לֹא הִתְקַשֵּׁיתֶם לִהְיוֹת נֶחְמָדִים, אֲבָל כְּלַפֵּי אִשָּׁה אֲמִתִּית בָּשָׂר וָדָם אֵין לָכֶם שׁוּם חֶמְלָה."
"בִּתֵּנוּ הַיְּקָרָה עָלֶיהָ הַשָּׁלוֹם –" פָּתַח הַמֶּלֶךְ וְאָמַר, וְהַפֵיָה קָטְעָה אוֹתוֹ.
"אֲנִי בֶּאֱמֶת מַאֲמִינָה," אָמְרָה, "שֶׁאַתָּה רוֹצֶה אֶת הַבֻּבָּה שֶׁלְּךָ בַּחֲזָרָה, וְלָכֵן אֶתֵּן לְךָ לִבְחֹר. אֶת מִי אַתָּה מַעֲדִיף: אֶת אוֹרְסוּלָה שֶׁלִּי, הַנְּסִיכָה הָאֲמִתִּית, אוֹ אֶת אוֹרְסוּלָה שֶׁלְּךָ, הַמְּזֻיֶּפֶת?"
הַמֶּלֶךְ שָׁקַע בְּכִסְּאוֹ. "זֶה יוֹתֵר מִדַּי בִּשְׁבִילִי. קִרְאִי לְחַבְרֵי הַמּוֹעָצָה, שֶׁהֵם יַצְבִּיעוּ עַל זֶה."
וְהַפֵיָה אָמְנָם זִמְּנָה אֶת חַבְרֵי הַמּוֹעָצָה וְהִסְבִּירָה לָהֶם בְּמָה מְדֻבָּר.
"הָבִיאוּ לְכָאן אֶת שְׁתֵּי הַנְּסִיכוֹת," אָמְרָה. נְסִיכַת הַצַּעֲצוּעַ נִשְׁלְפָה בִּזְהִירוּת רַבָּה מִן הָאָרוֹן שֶׁבּוֹ אֻחְסְנָה, וְעַל הַשֻּׁלְחָן לְצִדָּהּ הֻנַּח רֹאשָׁהּ. גַּם הַנְּסִיכָה הָאֲמִתִּית הִגִּיעָה בְּעֵינַיִם אֲדֻמּוֹת מִבֶּכִי וְבְחָזֶה עוֹלֶה וְיוֹרֵד.
"נִדְמֶה לִי שֶׁאֵין סָפֵק מִי מֵהֶן עֲדִיפָה," אָמַר רֹאשׁ הַמֶּמְשָׁלָה לִזְקַן הַשָּׂרִים.
"נִדְמֶה לִי שֶׁדַּעְתִּי כְּדַעְתְּךָ," אָמַר זְקַן הַשָּׂרִים.
"אָז אֶפְשָׁר לָגֶשֶׁת לַהַצְבָּעָה," אָמְרָה טַבּוֹרֶט. וְכֻלָּם הִצְבִּיעוּ בְּעַד אוֹרְסוּלָה הַמְּזֻיֶּפֶת, אִישׁ לֹא בָּחַר בָּאֲמִתִּית. טַבּוֹרֶט פָּרְצָה בִּצְחוֹק.
"אַתֶּם חֲבוּרָה שֶׁל שׁוֹטִים רְפֵי שֵׂכֶל," אָמְרָה, "אֲבָל אַתֶּם תְּקַבְּלוּ אֶת מְבֻקַּשְׁכֶם." הִיא הֵרִימָה אֶת רֹאשָׁהּ שֶׁל הַנְּסִיכָה הַמְּזֻיֶּפֶת וּבְהֶנֵּף שַׁרְבִיט חִבְּרָה אוֹתוֹ לְגוּפָהּ. הוּא סָב לְאִטּוֹ וְאָמַר, "בְּהֶחְלֵט." וּלְשֵׁמַע הַקּוֹל הַיָּשָׁן וְהַמֻּכָּר פָּרְצוּ אַנְשֵׁי הֶחָצֵר בְּמִין תְּרוּעָה, כְּכָל שֶׁהִתִּירוּ לָהֶם כְּלָלֵי הַנִּימוּס, וְהַמֶּלֶךְ נֶאֱלַם דֹּם מֵרֹב אשֶׁר.
"מִיָּד נִפְתַּח בַּהֲכָנוֹת," קָרָא, "לְוַתֵּר עַל כִּתְרֵינוּ­ וּלְהַעֲבִיר אֶת הַשִּׁלְטוֹן לִידֵי בִּתֵּנוּ הַיְּקָרָה."
לְשֵׁמַע הַדְּבָרִים הַלָּלוּ חָזְרוּ אַנְשֵׁי הֶחָצֵר וְהֵרִיעוּ.
טַבּוֹרֶט לְבַדָּהּ הִצְטַחֲקָה בְּבוּז. הִיא אָסְפָה אֶת אוֹרְסוּלָה הָאֲמִתִּית בִּזְרוֹעוֹתֶיהָ וְעָפָה בַּחֲזָרָה אֶל הַבִּקְתָּה שֶׁל מַרְק.
בָּעֶרֶב הוּאֲרָה הָעִיר, וַחֲגִיגוֹת גְּדוֹלוֹת נֶעֶרְכוּ לִכְבוֹד הַחְלָמָתָהּ שֶׁל הַנְּסִיכָה, וְאִלּוּ אוֹרְסוּלָה נִשְׁאֲרָה בַּבִּקְתָּה. הִיא נִשְּׂאָה לְאוֹלִיבֵר וְחַיָּה אִתּוֹ בְּאשֶׁר עַד סוֹף יָמֶיהָ.
 בְּאַחַד הַיּוּבַלִּים הָרְחוֹקִים שֶׁל נְהַר הַקּוֹנְגוֹ חַיָּה לָהּ מִשְׁפָּחָה וָתִיקָה וַאֲצִילִית שֶׁל הִיפּוֹפּוֹטָמִים, שֶׁהִתְהַדְּרָה בְּאִילַן יוּחֲסִין שֶׁשָּׁרָשָׁיו עוֹד לִפְנֵי יְמֵי נוֹחַ, עוֹד לִפְנֵי לֵדָתוֹ שֶׁל הַמִּין הָאֱנוֹשִׁי, אֵי-אָז בְּעִדָּנִים לוּטִים בָּעֲרָפֶל, כְּשֶׁהָעוֹלָם הָיָה חָדָשׁ.
כָּל יְמֵיהֶם חָיוּ עַל גְּדוֹת אוֹתוֹ הַנָּהָר, וְהֵם הִכִּירוּ כָּל עִקּוּל בּוֹ, כָּל גֵּאוּת בְּמֵימָיו וְכָל בּוֹר וּשְׁלוּלִית בַּעֲרוּצוֹ, מַמָּשׁ כְּשֵׁם שֶׁהִכִּירוּ אֶת אִמָּם הוֹרָתָם. וְנִדְמֶה לִי שֶׁשָּׁם הֵם עֲדַיִן חַיִּים.
בָּאַחֲרוֹנָה נוֹלַד לְמַלְכַּת שֵׁבֶט הַהִיפּוֹפּוֹטָמִים תִּינוֹק, וְהִיא קָרְאָה לוֹ קִיאוֹ, מִשּׁוּם שֶׁהָיָה עֲגַלְגַּל וְשָׁמֵן כָּל כָּךְ. אַךְ לְמַעַן לֹא תִּטְעוּ, אֹמַר שֶׁבִּשְׂפַת הַהִיפּוֹפּוֹטָמִים, בְּתַרְגּוּם מְדֻיָּק, "קִיאוֹ" מַשְׁמָעוֹ "שָׁמֵן וְעָצֵל", וְלֹא "שָׁמֵן וַעֲגַלְגַּל". וְאוּלָם אִישׁ לֹא הֵסֵב אֶת תְּשׂוּמַת לִבָּהּ שֶׁל הַמַּלְכָּה לַמִּשְׁגֶּה הַזֶּה, כִּי הַחַטִּים שֶׁלָּהּ הָיוּ חַדּוֹת וַאֲרֻכּוֹת לְהַחְרִיד, וְהִיא חָשְׁבָה שֶׁקִּיאוֹ הוּא הַתִּינוֹק הַמָּתוֹק בָּעוֹלָם.
וְהוּא בֶּאֱמֶת הָיָה בְּסֵדֶר גָּמוּר, בְּתוֹר הִיפּוֹפּוֹטָם. הוּא הִתְגַּלְגֵּל וְשִׂחֵק בַּבֹּץ הָרַךְ עַל גְּדַת הַנָּהָר וְדִשְׁדֵּשׁ אֶל הַיַּבָּשָׁה כְּדֵי לְכַרְסֵם אֶת עֲלֵי כְּרוּב הַבַּר שֶׁצָּמַח שָׁם, וְהָיָה מְרֻצֶּה וּמְאֻשָּׁר מִבֹּקֶר וְעַד עֶרֶב. הוּא הָיָה הַהִיפּוֹפּוֹטָם הָעַלִּיז בְּיוֹתֵר שֶׁנּוֹלַד אֵי-פַּעַם לַמִּשְׁפָּחָה הַוָּתִיקָה הַזֹּאת. עֵינָיו הַקְּטַנּוֹת וְהָאֲדֻמּוֹת נִצְנְצוּ בְּכָל עֵת בַּעֲלִיצוּת, וְהוּא צָחַק אֶת צְחוֹקוֹ הַשָּׂמֵחַ בְּלִי הֶרֶף, אִם הָיְתָה סִבָּה לִצְחֹק וְגַם אִם לֹא.
עַל שׁוּם כָּךְ קָרְאוּ לוֹ הָאֲנָשִׁים הַשְּׁחֹרִים שֶׁגָּרוּ שָׁם "אִיפִּי" – "שִׂמְחוֹנִי" – אִם כִּי לֹא הֵעֵזּוּ לְהִתְקָרֵב אֵלָיו בִּגְלַל אִמּוֹ הַפִּרְאִית וְדוֹדָיו וְדוֹדוֹתָיו וְדוֹדָנָיו שֶׁהָיוּ פִּרְאִיִּים לֹא פָּחוֹת וְחָיוּ בְּעֵדֶר עָצוּם עַל גְּדַת הַנָּהָר.
וְאַף עַל פִּי שֶׁהָאֲנָשִׁים הַשְּׁחֹרִים הָאֵלֶּה, שֶׁחָיוּ בִּכְפָרִים קְטַנִּים בֵּין הָעֵצִים, לֹא הֵעֵזּוּ לִתְקֹף בְּגָלוּי אֶת מִשְׁפַּחַת הַהִיפּוֹפּוֹטָמִים הַמַּלְכוּתִית, הֵם נֶהֱנוּ בְּמִדָּה שֶׁלֹּא תֵּאָמֵן מִבְּשַׂר הִיפּוֹפּוֹטָם בְּכָל פַּעַם שֶׁהִזְדַּמֵּן לָהֶם לֶאֱכֹל אוֹתוֹ. הַדָּבָר הָיָה גָּלוּי וְיָדוּעַ לַהִיפּוֹפּוֹטָמִים. זֹאת וְעוֹד, כַּאֲשֶׁר הִצְלִיחוּ הַשְּׁחֹרִים לִתְפֹּס אֶת הַחַיּוֹת הָאֵלֶּה בַּחַיִּים, הָיָה לָהֶם הֶרְגֵּל מְגֻנֶּה לִרְכֹּב עֲלֵיהֶם בְּרַחֲבֵי הַגּ'וּנְגֶּל כְּאִלּוּ הָיוּ סוּסִים, וְכָךְ הוֹרִידוּ אוֹתָם לְמַדְרֵגַת עַבְדוּת.
וְלָכֵן, מִכֵּיוָן שֶׁהָיוּ מוּדָעִים לַדְּבָרִים הָאֵלֶּה, נָהֲגוּ הַהִיפּוֹפּוֹטָמִים לְהִסְתַּעֵר בְּזַעַם עַל הָאֲנָשִׁים הַשְּׁחֹרִים בְּכָל פַּעַם שֶׁהֵרִיחוּ אֶת נִיחוֹחָם הַשַּׁמְנוּנִי, וְאִם בְּמִקְרֶה הִשִּׂיגוּ אֶת אֶחָד מִבְּנֵי הָאוֹיֵב, רִטְּשׁוּ אוֹתוֹ בְּחַטֵּיהֶם הַחַדּוֹת אוֹ רָמְסוּ אוֹתוֹ בְּכַפּוֹת רַגְלֵיהֶם הָעֲנָקִיּוֹת.
מִלְחָמָה תְּמִידִית נִטְּשָׁה בֵּין הַהִיפּוֹפּוֹטָמִים לָאֲנָשִׁים הַשְּׁחֹרִים.
גוּאִי חַי בְּאַחַד הַכְּפָרִים הַקְּטַנִּים שֶׁל הַשְּׁחֹרִים. הוּא הָיָה בֶּן אָחִיו שֶׁל רֹאשׁ הַכְּפָר וְנֶכְדּוֹ שֶׁל מְכַשֵּׁף הַכְּפָר, שֶׁהָיָה יָדוּעַ בְּכִנּוּיוֹ "הַפֶּלֶא חֲסַר הָעֲצָמוֹת", כִּי יָדַע לְהִתְפַּתֵּל בִּגְמִישׁוּת מַמָּשׁ כְּמוֹ נָחָשׁ, וְלֹא הָיוּ לוֹ עֲצָמוֹת שֶׁיַּפְרִיעוּ לוֹ לְעַקֵּל אֶת גּוּפוֹ לְכָל תְּנוּחָה שֶׁחָפַץ. מִשּׁוּם כָּךְ הִתְהַלֵּךְ כְּמִתְנַדְנֵד, אַךְ הָאֲנָשִׁים הַשְּׁחֹרִים רָחֲשׁוּ לוֹ כָּבוֹד רַב.
הַבִּקְתָּה שֶׁל גוּאִי הָיְתָה עֲשׂוּיָה עַנְפֵי עֵצִים שֶׁהֻדְבְּקוּ זֶה לָזֶה בְּבֹץ, וּבְגָדָיו הִסְתַּכְּמוּ בְּמַחְצֶלֶת עֲשָׂבִים שֶׁנִּכְרְכָה סְבִיב מָתְנָיו. אֲבָל קִרְבָתוֹ לְרֹאשׁ הַכְּפָר וְלַמְּכַשֵּׁף הִקְנְתָה לוֹ מִדָּה שֶׁל כָּבוֹד, וְהוּא הִתְמַסֵּר כָּל כֻּלּוֹ לְהִרְהוּרִים בְּגַפּוֹ. מִדֶּרֶךְ הַטֶּבַע, אוּלַי, נָטוּ הַמַּחְשָׁבוֹת הָאֵלֶּה תְּכוּפוֹת אֶל אוֹיְבָיו, הַהִיפּוֹפּוֹטָמִים, וְהוּא בָּחַן דְּרָכִים רַבּוֹת לִלְכֹּד אוֹתָם.
לְבַסּוֹף, לְאַחַר שֶׁרָקַם אֶת תָּכְנִיתוֹ לִפְרָטֶיהָ, הֵחֵל לַחְפֹּר בּוֹר גָּדוֹל בָּאֲדָמָה בְּאֶמְצַע הַדֶּרֶךְ בֵּין שְׁנֵי עִקּוּלִים חַדִּים בַּנָּהָר. לְאַחַר מִכֵּן כִּסָּה אֶת הַבּוֹר בְּעַנְפֵי עֵצִים קְטַנִּים וּפִזֵּר עֲלֵיהֶם אֲדָמָה וְהֶחְלִיק אֶת פָּנֶיהָ בִּמְיֻמָּנוּת כָּזוֹ עַד שֶׁאִישׁ לֹא הָיָה מְנַחֵשׁ שֶׁיֵּשׁ תַּחְתֶּיהָ בּוֹר גָּדוֹל. אָז צָחַק גוּאִי צְחוֹק חֲרִישִׁי וְהָלַךְ הַבַּיְתָה לֶאֱכֹל אֲרוּחַת עֶרֶב.
בָּעֶרֶב הַהוּא אָמְרָה הַמַּלְכָּה לְקִיאוֹ, שֶׁהִתְפַּתֵּחַ יָפֶה מְאוֹד לְיֶלֶד בְּגִילוֹ: "תּוֹאִיל בְּטוּבְךָ לָרוּץ אֶל מֵעֵבֶר לָעִקּוּל וּתְבַקֵּשׁ מִדּוֹדְךָ נִיקִי לָבוֹא הֵנָּה. מָצָאתִי צֶמַח מְשֻׁנֶּה, וַאֲנִי רוֹצָה שֶׁהוּא יַגִּיד לִי אִם הוּא טוֹב לְמַאֲכָל."
שִׂמְחוֹנִי צָחַק בְּקוֹל כְּשֶׁיָּצָא אֶל הַשְּׁלִיחוּת, כִּי הִרְגִּישׁ חָשׁוּב בְּדִיּוּק כְּמוֹ יֶלֶד שֶׁנִּשְׁלָח לָרִאשׁוֹנָה אֶל הַמַּכֹּלֶת שֶׁבִּקְצֵה הָרְחוֹב לִקְנוֹת עוּגַת שְׁמָרִים.
"גָּאק-אָק-אָק-אָק! גָּאק-אָק-אָק-אָק!" כָּךְ צָחַק; וְאִם נִדְמֶה לָכֶם שֶׁלֹּא כָּךְ צוֹחֵק הִיפּוֹפּוֹטָם, דַּי בְּכָךְ שֶׁתַּקְשִׁיבוּ לוֹ וּתְגַלּוּ שֶׁאֲנִי צוֹדֵק.
הוּא זָחַל וְעָלָה מִתּוֹךְ הַבֹּץ שֶׁהִתְבּוֹסֵס בּוֹ וְעָשָׂה אֶת דַּרְכּוֹ בֵּין הַשִּׂיחִים, וְהַדָּבָר הָאַחֲרוֹן שֶׁשָּׁמְעָה אִמּוֹ כְּשֶׁרָבְצָה בַּנָּהָר, חֶצְיָהּ בַּמַּיִם וְחֶצְיָהּ מִחוּצָה לָהֶם, הָיָה הַ"גָּאק-אָק-אָק-אָק!" שֶׁלּוֹ, שֶׁהִתְנַגֵּן וְגָוַע בַּמֶּרְחָק.
קִיאוֹ הָיָה בְּמַצַּב רוּחַ מְרוֹמָם כָּל כָּךְ עַד שֶׁבְּקשִׁי הִבְחִין עַל מָה הוּא דּוֹרֵךְ, וְלָכֵן הֻפְתַּע מְאוֹד כַּאֲשֶׁר הָאֲדָמָה שָׁקְעָה תַּחְתָּיו בְּאֶמְצַע פֶּרֶץ צְחוֹק וְהוּא נָפַל לְתַחְתִּית הַבּוֹר הֶעָמֹק שֶׁל גוּאִי. לֹא נִגְרַם לוֹ נֶזֶק רַב, אֲבָל חָטְמוֹ נֶחְבַּט בְּעֹז בַּנְּפִילָה; וְלָכֵן הִפְסִיק לִצְחֹק וְהִתְחִיל לַחְשֹׁב אֵיךְ יוּכַל לָצֵאת מִשָּׁם. אוֹ-אָז גִּלָּה שֶׁדָּפְנוֹת הַבּוֹר גְּבוֹהִים מֵרֹאשׁוֹ, וְהוּא שָׁבוּי.
עַל כֵּן צָחַק קְצָת עַל בִּישׁ הַמַּזָּל שֶׁלּוֹ, וְהַצְּחוֹק הִרְגִּיעַ אוֹתוֹ וְהִפִּיל עָלָיו תַּרְדֵּמָה, וְהוּא נָחַר כָּל אוֹתוֹ הַלַּיְלָה עַד שֶׁעָלָה הָאוֹר.
לְמָחֳרָת, כַּאֲשֶׁר הֵצִיץ גוּאִי מֵעֵבֶר לִקְצֵה הַבּוֹר, הוּא הִכְרִיז: "בְּחַיַּי, זֶה אִיפִּי הָעַלִּיז!"
קִיאוֹ זִהָה אֶת רֵיחַ הָאָדָם הַשָּׁחֹר וְנִסָּה לְהַגְבִּיהַּ אֶת רֹאשׁוֹ עַד שֶׁיּוּכַל לִנְשֹׁךְ אוֹתוֹ. גוּאִי רָאָה זֹאת וּמִיָּד פָּתַח וְדִבֵּר בִּשְׂפַת הַהִיפּוֹפּוֹטָמִים, שֶׁאוֹתָהּ לָמַד מִסָּבוֹ הַמְּכַשֵּׁף.
"מוּטָב שֶׁתִּסְגֹּר אֶת פִּיךָ, קְטַנְטַן, אַתָּה הַשָּׁבוּי שֶׁלִּי."
"אַתָּה צוֹדֵק; אֶשְׂמַח לִסְגֹּר אֶת הַפֶּה שֶׁלִּי עַל הָרֶגֶל שֶׁלְּךָ אִם אַגִּיעַ אֵלֶיהָ," הֵשִׁיב קִיאוֹ; וְאָז צָחַק עַל הַבְּדִיחָה שֶׁלּוֹ: "גָאק-אָק-אָק-אָק!"
אֲבָל גוּאִי, שֶׁהָיָה אִישׁ שָׁחֹר שָׁקוּל וּמְחֻשָּׁב, הִסְתַּלֵּק מִשָּׁם בְּלִי אֹמֶר וְלֹא חָזַר עַד לְמָחֳרָת. כַּאֲשֶׁר רָכַן שׁוּב מֵעַל הַבּוֹר, הָיָה קִיאוֹ חָלוּשׁ כָּל כָּךְ מֵרֹב רָעָב עַד שֶׁלֹּא הִצְלִיחַ לִצְחֹק כְּלָל וּכְלָל.
"אַתָּה נִכְנָע?" שָׁאַל גוּאִי."אוֹ שֶׁאַתָּה עֲדַיִן רוֹצֶה לְהִלָּחֵם?"
"מָה יִקְרֶה אִם אֶכָּנַע?" חָקַר קִיאוֹ.
הָאִישׁ הַשָּׁחֹר גֵּרֵד בִּמְבוּכָה אֶת רֹאשׁוֹ הַמְּקֻרְזָל. "קָשֶׁה לָדַעַת, אִיפִּי. אַתָּה צָעִיר מִדַּי לַעֲבוֹדָה, וְאִם אֶהֱרֹג אוֹתְךָ כְּדֵי לֶאֱכֹל אוֹתְךָ, לֹא אֶזְכֶּה בַּחַטִּים שֶׁלְּךָ, שֶׁעוֹד לֹא צָמְחוּ. אוֹי, שִׂמְחוֹנִי, לָמָּה נָפַלְתָּ לְתוֹךְ הַבּוֹר שֶׁלִּי? רָצִיתִי לִתְפֹּס אֶת אִמָּא שֶׁלְּךָ אוֹ אֶת אַחַד הַדּוֹדִים שֶׁלְּךָ."
"גָּאק-אָק-אָק-אָק!" צָחַק קִיאוֹ. "אָז בְּכָל זֹאת אַתָּה צָרִיךְ לְשַׁחְרֵר אוֹתִי, אִישׁ שָׁחֹר, הֲרֵי לֹא אָבִיא לְךָ שׁוּם תּוֹעֶלֶת!"
"לֹא אֲשַׁחְרֵר," הִכְרִיז גוּאִי; "אֶלָּא אִם כֵּן," הוֹסִיף כִּלְאַחַר יָד, "תַּעֲשֶׂה אִתִּי הֶסְכֵּם."
"סַפֵּר לִי עַל הַהֶסְכֵּם, אִישׁ שָׁחֹר, כִּי אֲנִי רָעֵב," אָמַר קִיאוֹ.
"אֲשַׁחְרֵר אוֹתְךָ אֵם תִּשָּׁבַע בַּחַטִּים שֶׁל סַבָּא שֶׁלְּךָ שֶׁתַּחְזֹר אֵלַי בְּעוֹד שָׁנָה וְעוֹד יוֹם וְתִהְיֶה שׁוּב הַשָּׁבוּי שֶׁלִּי."
הַהִיפּוֹפּוֹטָם הַצָּעִיר עָצַר לַחְשֹׁב, כִּי יָדַע שֶׁשְּׁבוּעָה בַּחַטִּים שֶׁל סַבָּא אֵינָהּ עִנְיָן שֶׁל מָה בְּכָךְ; אַךְ הוּא הָיָה רָעֵב עַד מְאוֹד, וְהָיָה נִדְמֶה לוֹ שֶׁשָּׁנָה וְעוֹד יוֹם יַחְלְפוּ רַק כַּעֲבֹר זְמַן רַב, לָכֵן צָחַק שׁוּב בְּלֹא דְּאָגָה: "טוֹב וְיָפֶה; אִם תְּשַׁחְרֵר אוֹתִי עַכְשָׁו, אֶשָּׁבַע בַּחַטִּים שֶׁל סַבָּא שֶׁלִּי שֶׁאֶחְזֹר אֵלֶיךָ בְּעוֹד שָׁנָה וְיוֹם וְאֶהְיֶה שָׁבוּי שֶׁלְּךָ."
גוּאִי הָיָה מְרֻצֶּה מְאוֹד, כִּי יָדַע שֶׁכַּחֲלוֹף שָׁנָה וְעוֹד יוֹם יִהְיֶה קִיאוֹ בּוֹגֵר כִּמְעַט לְגַמְרֵי. עַל כֵּן הֵחֵל לַחְפֹּר בְּצִדּוֹ הָאֶחָד שֶׁל הַבּוֹר וּלְמַלֵּא אוֹתוֹ בַּאֲדָמָה, עַד שֶׁיָּצַר שִׁפּוּעַ שֶׁהַהִיפּוֹפּוֹטָם יָכוֹל לַעֲלוֹת עָלָיו וְלָצֵאת.
קִיאוֹ הָיָה מְרֻצֶּה כָּל כָּךְ כְּשֶׁמָּצָא אֶת עַצְמוֹ שׁוּב עַל פְּנֵי הָאֲדָמָה, עַד שֶׁהִרְשָׁה לְעַצְמוֹ לְהַשְׁמִיעַ עוֹד פֶּרֶץ צְחוֹק מְלֵא חֶדְוָה וְאַחַר כָּךְ אָמַר: "הֱיֵה שָׁלוֹם, גוּאִי; בְּעוֹד שָׁנָה וְיוֹם תִּרְאֶה אוֹתִי שׁוּב."
אַחַר כָּךְ דִּשְׁדֵּשׁ לוֹ אֶל הַנָּהָר לִרְאוֹת אֶת אִמּוֹ וּלְקַבֵּל אֲרוּחַת בֹּקֶר, וְגוּאִי חָזַר לַכְּפָר שֶׁלּוֹ.
בְּמַהֲלַךְ הֶחֳדָשִׁים שֶׁלְּאַחַר מִכֵּן, כַּאֲשֶׁר שָׁכַב הָאִישׁ הַשָּׁחֹר בַּבִּקְתָּה שֶׁלּוֹ וְכַאֲשֶׁר צָד בַּיַּעַר, שָׁמַע לְעִתִּים בַּמֶּרְחָק אֶת הַ"גָּאק-אָק-אָק-אָק!" שֶׁל הַהִיפּוֹפּוֹטָם הַצּוֹחֵק. אַךְ הוּא רַק חִיֵּךְ בְּלִבּוֹ וְאָמַר: "שָׁנָה וְיוֹם יַחְלְפוּ בִּמְהֵרָה!"
כַּאֲשֶׁר חָזַר קִיאוֹ אֶל אִמּוֹ בָּרִיא וְשָׁלֵם, הָיוּ כָּל בְּנֵי שִׁבְטוֹ מְאֻשָּׁרִים בְּתַכְלִית, כִּי שִׂמְחוֹנִי הָיָה חָבִיב עַל כֻּלָּם. אַךְ כַּאֲשֶׁר סִפֵּר לָהֶם שֶׁכַּחֲלוֹף שָׁנָה וְעוֹד יוֹם עָלָיו לָשׁוּב וְלִהְיוֹת לְעֶבֶד לָאָדָם הַשָּׁחֹר, הֵם הֵחֵלּוּ לְקוֹנֵן וּלְהִתְיַפֵּחַ, וְרַבּוֹת כָּל כָּךְ הָיוּ דִּמְעוֹתֵיהֶם עַד שֶׁפְּנֵי הַנָּהָר עָלוּ בְּכַמָּה זְרָתוֹת.
מוּבָן שֶׁקִּיאוֹ רַק צָחַק לְנֹכַח צַעֲרָם; וּבְכָל זֹאת כֻּנְּסָה אֲסֵפָה גְּדוֹלָה שֶׁל הַשֵּׁבֶט, וְהַנּוֹשֵׂא נִדּוֹן בְּכֹבֶד רֹאשׁ.
"מֵאַחַר שֶׁנִּשְׁבַּע בַּחַטִּים שֶׁל סַבָּא שֶׁלּוֹ," אָמַר דּוֹד נִיקִי, "עָלָיו לְקַיֵּם אֶת הַבְטָחָתוֹ. אַךְ מֵחוֹבָתֵנוּ לְנַסּוֹת וְלִמְצֹא אֵיזוֹ דֶּרֶךְ לְהַצִּיל אוֹתוֹ מִמָּוֶת אוֹ מֵחַיֵּי עַבְדוּת."
עַל כָּךְ הִסְכִּימוּ הַכֹּל, אַךְ אִישׁ לֹא הִצְלִיחַ לִמְצֹא כָּל דֶּרֶךְ לְהַצִּיל אֶת קִיאוֹ מִגּוֹרָלוֹ. וְכָךְ חָלְפוּ הֶחֳדָשִׁים, וּבְמַהֲלָכָם הָיוּ כָּל הַהִיפּוֹפּוֹטָמִים הַמַּלְכוּתִיִּים עֲצוּבִים וְנוּגִים, פְּרָט לְשִׂמְחוֹנִי עַצְמוֹ.
הִגִּיעַ הַיּוֹם שֶׁבּוֹ נוֹתָר לְקִיאוֹ רַק שָׁבוּעַ אֶחָד שֶׁל חֵרוּת, וְאִמּוֹ הַמַּלְכָּה הָיְתָה מֻדְאֶגֶת וּמֻטְרֶדֶת כָּל כָּךְ עַד שֶׁשּׁוּב כֻּנַּס הַשֵּׁבֶט. בֵּינְתַיִם גָּדַל הַהִיפּוֹפּוֹטָם הַצּוֹחֵק לִמְמַדֵּי עֲנָק, אָרְכּוֹ הָיָה כִּמְעַט שְׁלוֹשָׁה מֶטְרִים וְגָבְהוֹ שְׁנַיִם, וְאִלּוּ חַטָּיו הָיוּ לְבָנוֹת וְקָשׁוֹת יוֹתֵר מֵחַטֵּי פִּיל.
"אִם לֹא יֵעָשֶׂה מַשֶּׁהוּ לְהַצִּיל אֶת יַלְדִּי," אָמְרָה הָאֵם, "אָמוּת מֵרֹב צַעַר."
אוֹ-אָז הֵחֵלּוּ אֲחָדִים מִקְּרוֹבֶיהָ לְהַצִּיעַ הַצָּעוֹת אֱוִילִיּוֹת, אַךְ כַּעֲבֹר זְמַן-מָה אָמַר דּוֹד נֵפּ, שֶׁהָיָה הִיפּוֹפּוֹטָם חָכָם וְגָדוֹל מְאוֹד: "עָלֵינוּ לָלֶכֶת לִגְלִינְקוֹמוֹק וּלְהִתְחַנֵּן בְּפָנָיו שֶׁיַּעֲזֹר לָנוּ."
כֻּלָּם הִשְׁתַּתְּקוּ, כִּי נִדְרַשׁ אֹמֶץ רַב כְּדֵי לְהִתְיַצֵּב מוּל גְלִינְקוֹמוֹק הָאַדִּיר. אַךְ אַהֲבָתָהּ הָעַזָּה שֶׁל אִמּוֹ גָּבְרָה עַל כָּל פַּחַד.
"אֵלֵךְ אֵלָיו בְּעַצְמִי אִם דּוֹד נֵפּ יְלַוֶּה אוֹתִי," מִהֲרָה וְאָמְרָה.
דּוֹד נֵפּ רָקַע בַּעֲדִינוּת בְּכַפָּתוֹ הַקִּדְמִית עַל הַבֹּץ הָרַךְ וְכִשְׁכֵּשׁ בְּנַחַת בִּזְנָבוֹ הַקָּצָר.
"מֵאָז וּמֵעוֹלָם צִיַּתְנוּ לִגְלִינְקוֹמוֹק וְנָהַגְנוּ בּוֹ בְּכָבוֹד רַב," אָמַר. "לָכֵן אֵינִי חוֹשֵׁשׁ שֶׁיְּאֻנֶּה לָנוּ כָּל רַע אִם נִתְיַצֵּב מוּלוֹ. אֵלֵךְ אִתָּךְ."
הָאֲחֵרִים נָחֲרוּ כֻּלָּם לְאִשּׁוּר, כִּי שָׂמְחוּ מְאוֹד שֶׁאֵינָם נִדְרָשִׁים לָלֶכֶת בְּעַצְמָם.
וְכָךְ יָצְאוּ הַמַּלְכָּה וְדוֹד נֵפּ לְמַסָּעָם, וְקִיאוֹ בֵּינֵיהֶם. הֵם שָׂחוּ בְּמַעֲלֵה הַנָּהָר כָּל אוֹתוֹ הַיּוֹם וְכָל הַיּוֹם לְמָחֳרָת וְעִם רֶדֶת הַחַמָּה הִגִּיעוּ אֶל חוֹמָה גְּבוֹהָה וְסַלְעִית וּלְמַרְגְּלוֹתֶיהָ הַמְּעָרָה שֶׁבָּהּ שָׁכַן גְלִינְקוֹמוֹק הָאַדִּיר.
יְצוּר מַבְהִיל זֶה הָיָה חֶלְקוֹ חַיָּה, חֶלְקוֹ אָדָם, חֶלְקוֹ עוֹף, חֶלְקוֹ דָּג. הוּא חַי מֵאָז רֵאשִׁית הָעוֹלָם. שָׁנִים שֶׁל חָכְמָה הָפְכוּ אוֹתוֹ לִמְכַשֵּׁף בְּחֶלְקוֹ, קוֹסֵם בְּחֶלְקוֹ, מָג בְּחֶלְקוֹ, אַלְף בְּחֶלְקוֹ. הָאֱנוֹשׁוּת לֹא הִכִּירָה אֶת הַיְּצוּר הַזֶּה, אַךְ הַחַיּוֹת הַוָּתִיקוֹת יָדְעוּ עַל קִיּוּמוֹ וְיָרְאוּ מִפָּנָיו.
שְׁלשֶׁת הַהִיפּוֹפּוֹטָמִים עָצְרוּ בְּפֶתַח הַמְּעָרָה, כַּפּוֹתֵיהֶם הַקִּדְמִיּוֹת עַל הַגָּדָה וְגוּפֵיהֶם בַּמַּיִם, וּבֵרְכוּ בְּמַקְהֵלָה אֶת גְלִינְקוֹמוֹק. מִיָּד לְאַחַר מִכֵּן הִתְקַדֵּר פִּי הַמְּעָרָה, וְהַיְּצוּר הֶחְלִיק בִּדְמָמָה לְעֶבְרָם.
הַהִיפּוֹפּוֹטָמִים פָּחֲדוּ לְהַבִּיט בּוֹ וְהִרְכִּינוּ אֶת רָאשֵׁיהֶם בֵּין רַגְלֵיהֶם.
"בָּאנוּ, הוֹ גְלִינְקוֹמוֹק, לְהִתְחַנֵּן לְרַחֲמֶיךָ וּלְעֶזְרָתְךָ הַחֲבֵרִית!" פָּתַח דּוֹד נֵפּ; אַחַר כָּךְ סִפֵּר עַל שִׁבְיוֹ שֶׁל קִיאוֹ וְעַל הַבְטָחָתוֹ לַחְזֹר אֶל הָאִישׁ הַשָּׁחֹר.
"עָלָיו לְקַיֵּם אֶת הַבְטָחָתוֹ," אָמַר הַיְּצוּר בְּקוֹל שֶׁנִּשְׁמַע כַּאֲנָחָה.
אִמָּא הִיפּוֹפּוֹטָם נֶאֶנְקָה בְּקוֹל.
"אַךְ אֲנִי אַכְשִׁיר אוֹתוֹ כְּדֵי שֶׁיּוּכַל לִגְבֹּר עָל הָאָדָם הַשָּׁחֹר וּלְהָשִׁיב לְעַצְמוֹ אֶת חֵרוּתוֹ," הִמְשִׁיךְ וְאָמַר גְלִינְקוֹמוֹק.
קִיאוֹ צָחַק.
"הָרֵם אֶת כַּפָּתְךָ הַיְּמָנִית," צִוָּה גְלִינְקוֹמוֹק. קִיאוֹ צִיֵּת, וְהַיְּצוּר נָגַע בָּהּ בִּלְשׁוֹנוֹ הַשְּׂעִירָה וְהָאֲרֻכָּה. אַחַר כָּךְ הִנִּיחַ אַרְבַּע יָדַיִם גְּרוּמוֹת עַל רֹאשׁוֹ הַמֻּרְכָּן שֶׁל קִיאוֹ וּמִלְמֵל כַּמָּה מִלִּים בְּשָׂפָה שֶׁאֵינָהּ יְדוּעָה לֹא לְאָדָם וְלֹא לִבְהֵמָה וְלֹא לְדָג וְלֹא לְעוֹף. אַחַר כָּךְ דִּבֵּר שׁוּב בְּהִיפּוֹפּוֹטָמִית: "הָעוֹר שֶׁלְּךָ נַעֲשֶׂה עַכְשָׁו קָשִׁיחַ כָּל כָּךְ עַד שֶׁאִישׁ לֹא יוּכַל לִפְגֹּעַ בְּךָ. כּוֹחֲךָ גָּדוֹל מִכּוֹחָם שֶׁל עֲשָׂרָה פִּילִים. רַגְלְךָ מְהִירָה כָּל כָּךְ שֶׁתּוּכַל לְהַשִּׂיג אֶת הָרוּחַ. שִׂכְלְךָ חַד מִכָּל תַּעַר. יַחְשׁשׁ לוֹ הָאָדָם – אַךְ אַתָּה הָסֵר לָעַד כָּל חֲשָׁשׁ מִלִּבְּךָ; כִּי מִכָּל בְּנֵי מִינְךָ, אַתָּה הָאַדִּיר מִכֻּלָּם!"
אָז גָּהַר מֵעָלָיו גְלִינְקוֹמוֹק הַנּוֹרָא, וְקִיאוֹ חָשׁ שֶׁהֶבֶל פִּיו הַלּוֹהֵט חוֹרֵךְ אוֹתוֹ בְּעֵת שֶׁלָּחַשׁ בְּאָזְנוֹ הוֹרָאוֹת נוֹסָפוֹת. כַּעֲבֹר רֶגַע הֶחְלִיק בַּחֲזָרָה אֶל הַמְּעָרָה שֶׁלּוֹ, מְלֻוֶּה בַּתּוֹדוֹת הַקּוֹלָנִיּוֹת שֶׁל שְׁלשֶׁת הַהִיפּוֹפּוֹטָמִים, וְהֵם גָּלְשׁוּ לַמַּיִם וּמִיָּד פָּתְחוּ בְּמַסָּעָם הַבַּיְתָה.
לִבָּהּ שֶׁל הָאֵם הָיָה מְלֵא חֶדְוָה; דּוֹד נֵפּ רָעַד פַּעַם אוֹ פַּעֲמַיִם כְּשֶׁנִּזְכַּר בַּהֲצָצָה הַחֲטוּפָה שֶׁלּוֹ בִּגְלִינְקוֹמוֹק; אַךְ קִיאוֹ הָיָה עַלִּיז לְהַפְלִיא, וּמִכֵּיוָן שֶׁלֹּא הִסְתַּפֵּק בִּשְׂחִיָּה עִם הַמְּבֻגָּרִים הַמְּכֻבָּדִים, צָלַל תַּחְתֵּיהֶם, שָׂחָה סְבִיבָם בִּמְהִירוּת וְצָחַק בְּשִׂמְחָה כָּל הַדֶּרֶךְ הַבַּיְתָה.
אָז שָׂמְחוּ וְהִתְהוֹלְלוּ כָּל בְּנֵי הַשֵּׁבֶט וְשִׁבְּחוּ אֶת גְלִינְקוֹמוֹק הָאַדִּיר, שֶׁנָּהַג מִנְהַג רֵעוּת בִּבְנָהּ שֶׁל מַלְכָּתָם. וְכַאֲשֶׁר הִגִּיעַ הַיּוֹם שֶׁבּוֹ נִדְרַשׁ שִׂמְחוֹנִי לְהַסְגִּיר אֶת עַצְמוֹ לָאָדָם הַשָּׁחֹר, נִפְרְדוּ מִמֶּנּוּ כֻּלָּם בִּנְשִׁיקָה בְּלִי צֵל שֶׁל חֲשָׁשׁ לִשְׁלוֹמוֹ.
קִיאוֹ הָלַךְ לְדַרְכּוֹ וְרוּחוֹ טוֹבָה עָלָיו, וְהֵם שָׁמְעוּ אוֹתוֹ צוֹחֵק "גָּאק-אָק-אָק-אָק" עוֹד זְמַן רַב לְאַחַר שֶׁנֶּעֱלַם בִּסְבַךְ הַגּ'וּנְגֶּל.
כָּל אוֹתָהּ הָעֵת סָפַר גוּאִי אֶת הַיָּמִים, וְהוּא יָדַע מָתַי לְצַפּוֹת לְקִיאוֹ. אַךְ הוּא הֻפְתַּע מִן הַמְּמַדִּים הַמִּפְלַצְתִּיִּים שֶׁאֲלֵיהֶם הִגִּיעַ הַשָּׁבוּי שֶׁלּוֹ וּבֵרֵךְ אֶת עַצְמוֹ עַל הָעִסְקָה הַטּוֹבָה שֶׁעָשָׂה. קִיאוֹ הָיָה שָׁמֵן כָּל כָּךְ עַד שֶׁגּוּאִי הֶחְלִיט לֶאֱכֹל אוֹתוֹ – כְּלוֹמַר, לֶאֱכֹל כַּמָּה שֶׁרַק יוּכַל וְלִסְחֹר בִּשְׁאֵרִית הַפֶּגֶר עִם תּוֹשָׁבֵי הַכְּפָר.
אִם כֵּן, הוּא לָקַח סַכִּין וְנִסָּה לִתְקֹעַ אוֹתוֹ בַּהִיפּוֹפּוֹטָם, אֲבָל עוֹרוֹ הָיָה קָשִׁיחַ כָּל כָּךְ עַד שֶׁהַסַּכִּין לֹא חָדַר בַּעֲדוֹ. גוּאִי נִסָּה שִׁיטוֹת אֲחֵרוֹת – אַךְ קִיאוֹ נוֹתָר בָּרִיא וְשָׁלֵם.
כָּעֵת צָחַק שִׂמְחוֹנִי אֶת צְחוֹקוֹ הַמִּתְרוֹנֵן בְּיוֹתֵר, עַד שֶׁהַ"גָּאק-אָק-אָק-אָק" הִדְהֵד בַּיַּעַר כֻּלּוֹ. וְגוּאִי הֶחְלִיט לֹא לַהֲרֹג אוֹתוֹ, כִּי הַדָּבָר אֵינוֹ אֶפְשָׁרִי, אֶלָּא לְהִשְׁתַּמֵּשׁ בּוֹ כְּבֶהֱמַת מַשָּׂא. הוּא עָלָה עַל גַּבּוֹ שֶׁל קִיאוֹ וְהוֹרָה לוֹ לִצְעֹד. וְקִיאוֹ שָׁעַט בְּמֶרֶץ בְּרַחֲבֵי הַכְּפָר, וְעֵינָיו הַקְּטַנּוֹת נִצְנְצוּ בַּעֲלִיצוּת.
שְׁאַר הַשְּׁחֹרִים הָיוּ מֻקְסָמִים מִן הַשָּׁבוּי שֶׁל גוּאִי וְהִתְחַנְּנוּ שֶׁיַּרְשֶׁה לָהֶם לִרְכֹּב עַל גַּבּוֹ שֶׁל שִׂמְחוֹנִי. גוּאִי הִתְמַקֵּחַ אִתָּם עַל צְמִידִים וּמַחְרוֹזוֹת צְדָפִים וְקִשּׁוּטֵי זָהָב קְטַנִּים, עַד שֶׁהָיְתָה בְּיָדוֹ עֲרֵמָה נִכְבֶּדֶת שֶׁל תַּכְשִׁיטִים. אָז טִפְּסוּ וְעָלוּ עַל גַּבּוֹ שֶׁל קִיאוֹ תְּרֵיסָר שְׁחֹרִים שֶׁרָצוּ לֵהָנוֹת מִן הַסִּיבוּב, וְזֶה שֶׁיָּשַׁב קָרוֹב בְּיוֹתֵר לְחָטְמוֹ קָרָא: "רוּץ, כֶּלֶב-בֹּץ, רוּץ!"
וְקִיאוֹ רָץ. מָהִיר כָּרוּחַ דָּהַר וְהִרְחִיק מִן הַכְּפָר, עָבַר בַּיַּעַר וְהִמְשִׁיךְ הַיְשֵׁר בְּמַעֲלֵה גְּדַת הַנָּהָר. הַשְּׁחֹרִים יִלְּלוּ מֵרֹב פַּחַד; שִׂמְחוֹנִי שָׁאַג בִּצְחוֹק, וְהֵם הִתְקַדְּמוּ הָלְאָה, הָלְאָה, הָלְאָה!
וְאָז, מוּלָם, עַל גְּדַת הַנָּהָר מִנֶּגֶד, הוֹפִיעַ פִּיהָ הַשָּׁחֹר שֶׁל הַמְּעָרָה שֶׁל גְלִינְקוֹמוֹק. קִיאוֹ מִהֵר לְהִכָּנֵס לַמַּיִם, צָלַל לַקַּרְקָעִית וְנָטַשׁ שָׁם אֶת הַשְּׁחֹרִים. הֵם נִסּוּ בְּכָל כּוֹחָם לִשְׂחוֹת הַחוּצָה, אַךְ גְלִינְקוֹמוֹק שָׁמַע אֶת צְחוֹקוֹ שֶׁל קִיאוֹ וְיָדַע מָה עָלָיו לַעֲשׂוֹת. כַּאֲשֶׁר עָלָה שִׂמְחוֹנִי אֶל פְּנֵי הַשֶּׁטַח וּפָלַט אֶת הַמַּיִם שֶׁנִּקְווּ בִּגְרוֹנוֹ, לֹא נִרְאָה בָּאֹפֶק אַף לֹא שָׁחֹר אֶחָד.
קִיאוֹ חָזַר לְבַדּוֹ אֶל הַכְּפָר, וְגוּאִי שָׁאַל אוֹתוֹ בִּפְלִיאָה: "הֵיכָן אַחַי?"
"אֲנִי לֹא יוֹדֵעַ," הֵשִׁיב קִיאוֹ. "לָקַחְתִּי אוֹתָם רָחוֹק, וְהֵם נִשְׁאֲרוּ בַּמָּקוֹם שֶׁבּוֹ הִשְׁאַרְתִּי אוֹתָם."
גוּאִי רָצָה לִשְׁאֹל שְׁאֵלוֹת נוֹסָפוֹת, אֲבָל קְבוּצָה נוֹסֶפֶת שֶׁל שְׁחֹרִים הִמְתִּינָה בְּקֹצֶר רוּחַ לָרְכִיבָה עַל גַּבּוֹ שֶׁל הַהִיפּוֹפּוֹטָם הַצּוֹחֵק. הֵם שִׁלְּמוּ אֶת הַמְּחִיר וְעָלוּ וְהִתְיַשְּׁבוּ, וְזֶה שֶׁיָּשַׁב לְפָנִים אָמַר: "רוּץ, שׁוֹכֵן-בֹּץ, רוּץ!"
וְקִיאוֹ רָץ כְּמִקֹּדֶם וְנָשָׂא אוֹתָם אֶל פִּי מְעָרָתוֹ שֶׁל גְלִינְקוֹמוֹק וְחָזַר לְבַדּוֹ.
אַךְ כָּעֵת חָשַׁשׁ גוּאִי מְאוֹד לְגוֹרָלָם שֶׁל חֲבֵרָיו, שֶׁכֵּן הָיָה הַגֶּבֶר הַשָּׁחֹר הַיָּחִיד שֶׁנּוֹתַר בַּכְּפָר. עַל כֵּן עָלָה וְרָכַב עַל הַהִיפּוֹפּוֹטָם וְקָרָא: "רוּץ, חֲזִיר-בֹּץ, רוּץ!"
קִיאוֹ הִשְׁמִיעַ אֶת הַ"גָּאק-אָק-אָק-אָק" הָעַלִּיז שֶׁלּוֹ וְרָץ, מָהִיר כָּרוּחַ. אַךְ הַפַּעַם פָּנָה הַיְשֵׁר אֶל גְּדַת הַנָּהָר שֶׁעָלֶיהָ חַי הַשֵּׁבֶט שֶׁלּוֹ, וּכְשֶׁהִגִּיעַ אֵלֶיהָ דִּשְׁדֵּשׁ אֶל תּוֹךְ הַנָּהָר, צָלַל לַקַּרְקָעִית וְהוֹתִיר אֶת גוּאִי לָצוּף בְּמֶרְכַּז הַזֶּרֶם.
הָאִישׁ הַשָּׁחֹר הֵחֵל לִשְׂחוֹת אֶל הַגָּדָה הַיְּמָנִית, אַךְ שָׁם רָאָה אֶת דּוֹד נֵפּ וְאֶת מַחֲצִית בְּנֵי הַשֵּׁבֶט הַמַּלְכוּתִי, שֶׁחִכּוּ בַּבֹּץ הָרַךְ כְּדֵי לִרְמֹס אוֹתוֹ. כְּשֶׁפָּנָה אֶל הַגָּדָה הַשְּׂמָאלִית, עָמְדוּ שָׁם הַמַּלְכָּה הָאֵם וְדוֹד נִיקִי, אֲדֻמֵּי עֵינַיִם וְזוֹעֲמִים, וְחִכּוּ לוֹ כְּדֵי לִקְרֹעַ אוֹתוֹ לִגְזָרִים בְּחַטֵּיהֶם.
אָז פָּרַץ גוּאִי בְּזַעֲקוֹת אֵימָה קוֹלָנִיּוֹת, וּכְשֶׁהִבְחִין בְּשִׂמְחוֹנִי שֶׁשָּׂחָה לְיָדוֹ קָרָא: "הַצֵּל אוֹתִי, קִיאוֹ! הַצֵּל אוֹתִי וַאֲשַׁחְרֵר אוֹתְךָ מֵהָעַבְדוּת!"
"זֶה לֹא מַסְפִּיק," צָחַק קִיאוֹ.
"אֲשָׁרֵת אוֹתְךָ כָּל חַיַּי!" צָרַח גוּאִי. "אֶעֱשֶׂה כָּל מָה שֶׁתּוֹרֶה לִי!"
"אִם אַרְשֶׁה לְךָ לִבְרֹחַ, הַאִם תַּחְזֹר אֵלַי בְּעוֹד שָׁנָה וְיוֹם וְתִהְיֶה שָׁבוּי שֶׁלִּי?" שָׁאַל קִיאוֹ.
"אֶחְזֹר! אֶחְזֹר! אֶחְזֹר!" זָעַק גוּאִי.
"הִשָּׁבַע בָּעֲצָמוֹת שֶׁל סַבָּא שֶׁלְּךָ!" צִוָּה קִיאוֹ, כִּי זָכַר שֶׁלָּאֲנָשִׁים הַשְּׁחֹרִים אֵין חַטִּים לְהִשָּׁבַע בָּהֶם.
וְגוּאִי נִשְׁבַּע בְּעַצְמוֹת סָבוֹ.
אָז שָׂחָה קִיאוֹ אֶל הָאִישׁ הַשָּׁחֹר, וְהוּא טִפֵּס וְעָלָה שׁוּב עַל גַּבּוֹ. כָּךְ הִגִּיעוּ לַגָּדָה, וְשָׁם סִפֵּר קִיאוֹ לְאִמּוֹ וּלְכָל הַשֵּׁבֶט עַל הָעִסְקָה שֶׁלּוֹ עִם גוּאִי, שֶׁיַּחְזֹר כַּחֲלוֹף שָׁנָה וְעוֹד יוֹם וְיַהֲפֹךְ לְעַבְדּוֹ.
לְפִיכָךְ הִרְשׁוּ לָאִישׁ הַשָּׁחֹר לָלֶכֶת לְדַרְכּוֹ לְשָׁלוֹם, וְשִׂמְחוֹנִי חַי שׁוּב עִם בְּנֵי עַמּוֹ וְהָיָה מְאֻשָּׁר.
כַּאֲשֶׁר חָלְפוּ שָׁנָה וְעוֹד יוֹם, הֵחֵל קִיאוֹ לְצַפּוֹת לְשׁוּבוֹ שֶׁל גוּאִי; אַךְ הוּא לֹא חָזַר, לֹא בַּיּוֹם הַהוּא וְגַם לֹא בְּשׁוּם יוֹם אַחֵר.
כִּי הָאִישׁ הַשָּׁחֹר צָרַר אֶת הַצְּמִידִים וְאֶת מַחְרוֹזוֹת הַצְּדָפִים וְאֶת קִשּׁוּטֵי הַזָּהָב הַקְּטַנִּים שֶׁלּוֹ וְנָדַד מֶרְחָק רַב אֶל אֶרֶץ אַחֶרֶת, שֶׁבָּהּ לֹא הִכִּירוּ אֶת שֵׁבֶט הַהִיפּוֹפּוֹטָמִים הָעַתִּיק וְהַמַּלְכוּתִי. הוּא נֶהֱפַךְ לְמַנְהִיג גָּדוֹל בִּזְכוּת אוֹצְרוֹתָיו, וַאֲנָשִׁים הִשְׁתַּחֲווּ לְפָנָיו.
בַּיּוֹם הִתְגָּאָה וְהִתְרַבְרֵב. אַךְ בַּלַּיְלָה הִתְהַפֵּךְ כֹּה וָכֹה עַל מִטָּתוֹ וְלֹא הִצְלִיחַ לְהֵרָדֵם מֵרֹב יִסּוּרֵי מַצְפּוּן. שֶׁהֲרֵי נִשְׁבַּע בְּעַצְמוֹת סָבוֹ, וּלְסָבוֹ לֹא הָיוּ עֲצָמוֹת.
 יוֹם אֶחָד נִשְׁאֲרוּ הַבֻּבּוֹת לְגַמְרֵי לְבַדָּן.
אִמָּא הַקְּטַנָּה שֶׁלָּהֶן סִדְּרָה כָּל בֻּבָּה בִּמְקוֹמָהּ בַּחֶדֶר וְאָמְרָה לָהֶן לְהִתְנַהֵג יָפֶה וְלִשְׁמֹר עַל שֶׁקֶט עַד שֶׁהִיא תַּחְזֹר.
וְהֵן יָשְׁבוּ יָפֶה כֻּלָּן, לֹא זָזוּ מִמְּקוֹמָן וְלֹא הוֹצִיאוּ הֶגֶה, עַד שֶׁאִמָּא הַקְּטַנָּה יָצְאָה מֵהַחֶדֶר.
וְאָז הִפְנָה חַיַּל הַבְּדִיל אֶת רֹאשׁוֹ וְקָרַץ קְרִיצָה רַבַּת-מַשְׁמָעוּת לִסְמַרְטוּתִי.
כְּשֶׁנִּשְׁמְעָה נְקִישַׁת הַשַּׁעַר וְהַבֻּבּוֹת יָדְעוּ שֶׁהֵן לְבַד-לְבַד בַּבַּיִת, זִנְּקוּ כֻּלָּן עַל רַגְלֵיהֶן.
"וְעַכְשָׁו הוֹלְכִים כֻּלָּנוּ לְכַיֵּף!" קָרָא חַיַּל הַבְּדִיל. "בּוֹאוּ נֵצֵא לְחַפֵּשׂ מַשֶּׁהוּ טָעִים לֶאֱכֹל!"
"כֵּן! בּוֹאוּ נֵצֵא כֻּלָּנוּ לְחַפֵּשׂ מַשֶּׁהוּ טָעִים לֶאֱכֹל!" קָרְאוּ שְׁאַר הַבֻּבּוֹת.
"כְּשֶׁאִמָּא הַקְּטַנָּה שֶׁלָּנוּ לָקְחָה אוֹתִי הַבֹּקֶר לְשַׂחֵק אִתָּהּ בַּחוּץ," אָמְרָה סְמַרְטוּתִי, "עָבַרְנוּ לְיַד דֶּלֶת הַמְּזָוֶה, וְעָלָה מִשָּׁם רֵיחַ נֶהֱדָר, מְמְמְ, שֶׁל מַשֶּׁהוּ טָעִים!"
"קָדִימָה, סְמַרְטוּתִי, קְחִי אוֹתָנוּ לְשָׁם!" קָרְאָה הַבֻּבָּה הַצָּרְפָתִיָּה.
"רַעְיוֹן מְצֻיָּן. וְנִבְחַר אֶת סְמַרְטוּתִי לַעֲמֹד בְּרֹאשׁ הַמִּשְׁלַחַת שֶׁלָּנוּ!" אָמְרָה הַבֻּבָּה הַהוֹדִית.
לְמִשְׁמַע הַדְּבָרִים מָחֲאוּ כָּל שְׁאַר הַבֻּבּוֹת כַּפַּיִם וְצָעֲקוּ, "הֵידָד! סְמַרְטוּתִי תִּהְיֶה הַמַּנְהִיגָה שֶׁלָּנוּ!"
סְמַרְטוּתִי הָיְתָה גֵּאָה מְאוֹד בָּאֵמוּן וּבָאַהֲבָה שֶׁכָּל שְׁאַר הַבֻּבּוֹת רָחֲשׁוּ לָהּ, וְאָמְרָה שֶׁהִיא תִּשְׂמַח מְאוֹד לִהְיוֹת הַמַּנְהִיגָה.
"אַחֲרַי!" הִיא קָרְאָה, וְרַגְלֶיהָ הַמִּתְנַדְנְדוֹת נָשְׂאוּ אוֹתָהּ בְּצַעַד נִמְרָץ עַל פְּנֵי רִצְפַּת הַחֶדֶר.
שְׁאַר הַבֻּבּוֹת צָעֲדוּ בְּעִקְבוֹתֶיהָ וְדָהֲרוּ עַל פְּנֵי הַבַּיִת עַד שֶׁהִגִּיעוּ אֶל דֶּלֶת הַמְּזָוֶה. "כָּאן. זֶה הַמָּקוֹם!" קָרְאָה סְמַרְטוּתִי, וּבוֹ בָּרֶגַע עָלָה בְּאַפָּן שֶׁל כָּל הַבֻּבּוֹת רֵיחַ שֶׁל מַשֶּׁהוּ שֶׁהֵן יָדְעוּ שֶׁהוּא טָעִים מְאוֹד.
אֲבָל אַף אַחַת מֵהַבֻּבּוֹת לֹא יָכְלָה לְהַגִּיעַ אֶל יָדִית הַדֶּלֶת, וְאַף שֶׁהֵן הָדְפוּ וְדָחֲפוּ שׁוּב וָשׁוּב בְּכָל הַכּוֹחַ – הַדֶּלֶת נִשְׁאֲרָה סְגוּרָה וּמְסֻגֶּרֶת. 
∗ 
הַבֻּבּוֹת דִּבְּרוּ בֵּינֵיהֶן וְדָחֲפוּ וּמָשְׁכוּ וּמִדֵּי פַּעַם כָּשְׁלָה וְנָפְלָה אַחַת מֵהֶן וְהָאֲחֵרוֹת דָּרְכוּ עָלֶיהָ בְּמַאֲמַצֵּיהֶן לִפְתֹּחַ אֶת הַדֶּלֶת. לְבַסּוֹף הִתְרַחֲקָה סְמַרְטוּתִי מִשְּׁאַר הַבֻּבּוֹת וְהִתְיַשְּׁבָה עַל הָרִצְפָּה.
כְּשֶׁהַבֻּבּוֹת רָאוּ אֶת סְמַרְטוּתִי יוֹשֶׁבֶת לָהּ שָׁם וּמַעֲבִירָה אֶת יָדֶיהָ בְּחוּטֵי הַשֵּׂעָר שֶׁלָּהּ, הֵן יָדְעוּ שֶׁהִיא חוֹשֶׁבֶת.
"שְׁשְׁשְׁ!" הֵן אָמְרוּ זוֹ לָזוֹ, הִתְקָרְבוּ עַל הַבְּהוֹנוֹת אֶל סְמַרְטוּתִי וְהִתְיַשְּׁבוּ מוּלָהּ.
"חַיֶּבֶת לִהְיוֹת דֶּרֶךְ לְהִכָּנֵס לְשָׁם," אָמְרָה סְמַרְטוּתִי.
"סְמַרְטוּתִי אוֹמֶרֶת שֶׁחַיֶּבֶת לִהְיוֹת דֶּרֶךְ לְהִכָּנֵס לְשָׁם!" קָרְאוּ כָּל הַבֻּבּוֹת.
"אֲנִי לֹא מְסֻגֶּלֶת לַחְשֹׁב בְּרֹאשׁ צָלוּל הַיּוֹם," אָמְרָה סְמַרְטוּתִי. "אֲנִי מַרְגִּישָׁה כְּאִלּוּ הָרֹאשׁ שֶׁלִּי נִקְרַע."
כְּשֶׁהַבֻּבָּה הַצָּרְפָתִיָּה שָׁמְעָה זֹאת, הִיא רָצָה אֶל סְמַרְטוּתִי וְהֵסִירָה אֶת הַכּוֹבַע שֶׁלָּהּ. "נָכוֹן, יֵשׁ לָךְ קֶרַע בָּרֹאשׁ, סְמַרְטוּתִי!" הִיא אָמְרָה וְשָׁלְפָה סִכַּת בִּטָּחוֹן מֵהַחֲצָאִית שֶׁלָּהּ וְהִדְּקָה בָּהּ אֶת הַקֶּרַע בָּרֹאשׁ שֶׁל סְמַרְטוּתִי. "טוֹב, הַתִּקּוּן לֹא מֻשְׁלָם. עוֹד יוֹצְאִים פֹּה וָשָׁם כַּמָּה חוּטִים," הִיא אָמְרָה.
"אֲבָל זֶה הַרְבֵּה יוֹתֵר טוֹב!" קָרְאָה סְמַרְטוּתִי. "עַכְשָׁו אֲנִי יְכוֹלָה לַחְשֹׁב בְּרֹאשׁ צָלוּל."
"עַכְשָׁו סְמַרְטוּתִי יְכוֹלָה לַחְשֹׁב בְּרֹאשׁ צָלוּל!" קָרְאוּ כָּל הַבֻּבּוֹת.
"הַמַּחְשָׁבוֹת שֶׁלִּי בֶּטַח דָּלְפוּ קֹדֶם דֶּרֶךְ הַקֶּרַע!" אָמְרָה סְמַרְטוּתִי.
"הֵן בֶּטַח דָּלְפוּ קֹדֶם הַחוּצָה, סְמַרְטוּתִי הַיְּקָרָה!" קָרְאוּ כָּל שְׁאַר הַבֻּבּוֹת.
"עַכְשָׁו, כְּשֶׁאֲנִי יְכוֹלָה לַחְשֹׁב בְּרֹאשׁ כָּל כָּךְ צָלוּל," אָמְרָה סְמַרְטוּתִי, "אֲנִי חוֹשֶׁבֶת שֶׁהַדֶּלֶת נְעוּלָה, וּכְדֵי לְהִכָּנֵס לַמְּזָוֶה חַיָּבִים לִפְתֹּחַ אֶת הַמַּנְעוּל!"
"מָה הַבְּעָיָה," אָמְרָה הַבֻּבָּה הַהוֹלַנְדִּית שֶׁיּוֹדַעַת לוֹמַר "אִ-מָּא" כְּשֶׁמַּטִּים אוֹתָהּ אָחוֹרָה אוֹ קָדִימָה. "חַיַּל הַבְּדִיל הָאַמִּיץ שֶׁלָּנוּ יָכוֹל לִירוֹת בַּמַּפְתֵּחַ וּלְהָעִיף אוֹתוֹ מֵהַמַּנְעוּל."
∗
"קַלֵּי קַלּוּת!" קָרָא חַיַּל הַבְּדִיל וְהֵנִיף אֶת הָרוֹבֶה שֶׁלּוֹ.
"אוֹי, סְמַרְטוּתִי!" יִבְּבָה הַבֻּבָּה הַצָּרְפָתִיָּה. "בְּבַקָּשָׁה, אַל תַּרְשִׁי לוֹ לִירוֹת!"
"לֹא!" אָמְרָה סְמַרְטוּתִי. "חַיָּבִים לַחְשֹׁב עַל שִׁיטָה שְׁקֵטָה יוֹתֵר!"
סְמַרְטוּתִי חָשְׁבָה וְחָשְׁבָה זְמַן-מָה, וְאָז קָפְצָה וְאָמְרָה, "יֵשׁ לִי רַעְיוֹן!" וְנִגְּשָׁה וְלָקְחָה אֶת גֵ'ק הַמְּקַפֵּץ וְקֵרְבָה אוֹתוֹ אֶל הַדֶּלֶת. גֵ'ק הֶחְלִיק אֶת הַמַּקֵּל שֶׁלּוֹ אֶל מַפְתֵּחַ הַמַּנְעוּל וּפָתַח אֶת הַדֶּלֶת.
וְאָז הָדְפוּ הַבֻּבּוֹת וְדָחֲפוּ, וְהַדֶּלֶת נִפְתְּחָה בִּתְנוּפָה.
אֵיזוֹ מְהוּמָה! אֵיזוֹ עֲרֵמָה! כָּל אַחַת מֵהֶן הִשְׁתּוֹקְקָה לְהַגִּיעַ רִאשׁוֹנָה אֶל הַמַּמְתַּקִּים, וְכָךְ הִתְגַּלְגְּלוּ כֻּלָּן וְנֶעֶרְמוּ זוֹ עַל גַּבֵּי זוֹ.
הֵן פָּשְׁטוּ עַל מַדְּפֵי הַמְּזָוֶה וּמֵרֹב לְהִיטוּת הִפִּילוּ אֶת כַּד הַשַּׁמֶּנֶת, וְזוֹ נִשְׁפְּכָה וְהִכְתִּימָה אֶת שִׂמְלָתָהּ שֶׁל הַבֻּבָּה הַצָּרְפָתִיָּה.
∗
הַבֻּבָּה הַהוֹדִית מָצְאָה לַחְמָנִיָּה עֲגַלְגַּלָּה, טָבְלָה אוֹתָהּ בַּדְּבַשׁ וְיָשְׁבָה לִסְעֹד אֶת לִבָּהּ.
צִנְצֶנֶת רִבַּת דֻּבְדְּבָנִים הִתְהַפְּכָה עַל צִדָּהּ, וְהַבֻּבּוֹת לִקְּקוּ וְזָלְלוּ מִמֶּנָּה עַד שֶׁפְּנֵיהֶן נַעֲשׂוּ סְגֻלּוֹת-אֲדַמְדַּמּוֹת.
חַיַּל הַבְּדִיל הִתְגַּלְגֵּל מֵהַמַּדָּף שָׁלוֹשׁ פְּעָמִים וְעִקֵּם אֶת אַחַת מֵרַגְלֵי הַבְּדִיל שֶׁלּוֹ, אֲבָל הִתְעַשֵּׁת מִיָּד וְהִצְלִיחַ לְהִתְרוֹמֵם שׁוּב עַל רַגְלָיו.
∗
הַבֻּבּוֹת מֵעוֹלָם לֹא נֶהֱנוּ וְהִתְרַגְּשׁוּ כָּל כָּךְ, כֻּלָּן אָכְלוּ לָשׂבַע – וּלְפֶתַע פִּתְאוֹם שָׁמְעוּ אֶת נְקִישַׁת שַׁעַר הַבַּיִת.
בְּבַת אַחַת הִתְגַּלְגְּלוּ כֻּלָּן וְקָפְצוּ מֵהַמַּדָּפִים, זִנְּקוּ בְּכָל הַמְּהִירוּת בַּחֲזָרָה לַחֶדֶר שֶׁלָּהֶן וְהִשְׁאִירוּ אַחֲרֵיהֶן שֹׁבֶל שֶׁל פֵּרוּרִים וְכִתְמֵי רִבָּה לְאֹרֶךְ כָּל הַדֶּרֶךְ.
בָּרֶגַע שֶׁאִמָּא הַקְּטַנָּה נִכְנְסָה לַחֶדֶר, צָנְחוּ הַבֻּבּוֹת בְּדִיּוּק בַּמָּקוֹם שֶׁהָיוּ וְלֹא זָזוּ מִמְּקוֹמָן.
"מוּזָר מְאוֹד!" קָרְאָה אִמָּא הַקְּטַנָּה. "הִשְׁאַרְתִּי אוֹתָן מְסֻדָּרוֹת יָפֶה, כָּל אַחַת בִּמְקוֹמָהּ. מְעַנְיֵן מִי פִּזֵּר אוֹתָן כָּכָה בְּכָל הַחֶדֶר?" וְאָז הִיא רָאֲתָה אֶת פָּנֶיהָ שֶׁל סְמַרְטוּתִי, הֵרִימָה אוֹתָהּ וְלָקְחָה אוֹתָהּ בִּזְרוֹעוֹתֶיהָ. "מָה קוֹרֶה, סְמַרְטוּתִי, כֻּלֵּךְ דְּבִיקָה! נִרְאֶה לִי שֶׁאַתְּ מְרוּחָה כֻּלֵּךְ בְּרִבָּה!" וְאִמָּא הַקְּטַנָּה טָעֲמָה אֶת כַּף יָדָהּ שֶׁל סְמַרְטוּתִי. "כֵּן. רִבָּה! תִּתְבַּיְּשִׁי לָךְ, סְמַרְטוּתִי. אַתְּ הָיִית בַּמְּזָוֶה עִם כָּל הָאֲחֵרוֹת!" וְאָז שָׁמְטָה אִמָּא הַקְּטַנָּה אֶת סְמַרְטוּתִי עַל הָרִצְפָּה וְיָצְאָה מֵהַחֶדֶר.
כְּשֶׁחָזְרָה הִיא הָיְתָה חֲגוּרָה בְּסִינָר וְשַׁרְווּלֶיהָ הָיוּ מְקֻפָּלִים.
הִיא אָסְפָה אֶת כָּל הַבֻּבּוֹת הַדְּבִיקוֹת, הִנִּיחָה אוֹתָן בְּסַל וְלָקְחָה אוֹתָן הַחוּצָה, לַגִּנָּה, אֶל מִתַּחַת לְעֵץ הַתַּפּוּחַ.
שָׁם הֶעֱמִידָה אֶת הַגִּיגִית הַקְּטַנָּה שֶׁלָּהּ וְלָקְחָה אֶת הַבֻּבּוֹת, כָּל אַחַת בְּתוֹרָהּ, קִרְצְפָה אוֹתָן טוֹב-טוֹב בְּמִבְרֶשֶׁת, טָבְלָה אוֹתָן בְּמֵי הַסַּבּוֹן וְהָפְכָה אוֹתָן לְצַד זֶה וּלְצַד זֶה עַד שֶׁהָיוּ נְקִיּוֹת.
וְאָז תָּלְתָה אֶת כֻּלָּן עַל חֶבֶל כְּבִיסָה לְהִתְיַבֵּשׁ בַּשֶּׁמֶשׁ.
שָׁם נִשְׁאֲרוּ הַבֻּבּוֹת תְּלוּיוֹת כָּל הַיּוֹם כֻּלּוֹ, הִתְפַּתְּלוּ וְהִתְנוֹעֲעוּ הֵנָּה וָהֵנָּה בָּרוּחַ.
∗
"הִיא קִרְצְפָה לִי אֶת הַפָּנִים כָּל כָּךְ חָזָק עַד שֶׁהַחִיּוּךְ כִּמְעַט נִמְחַק לִי!" אָמְרָה סְמַרְטוּתִי לְאַחַר שְׁתִיקָה אֲרֻכָּה.
"לֹא, הַחִיּוּךְ שֶׁלָּךְ עוֹד שָׁם!" אָמַר חַיַּל הַבְּדִיל, שֶׁהָרוּחַ פִּתְּלָה וְסוֹבְבָה אוֹתוֹ כָּךְ שֶׁהוּא הָיָה יָכוֹל לִרְאוֹת אֶת סְמַרְטוּתִי. "אֲבָל אֲנִי מַרְגִּישׁ שֶׁהַזְּרוֹעוֹת שֶׁלִּי הֶחְלִידוּ לְגַמְרֵי. אִם אָזִיז אוֹתָן, הֵן בֶּטַח יַחְרְקוּ."
∗
בְּדִיּוּק אָז סִחְרְרָה הָרוּחַ אֶת הַבֻּבָּה הַהוֹלַנְדִּית הַקְּטַנָּה, אֶטֶב הַכְּבִיסָה הִשְׁתַּחְרֵר, וְהִיא נָפְלָה בַּחֲבָטָה אַרְצָה, הִתְגַּלְגְּלָה עַל הַדֶּשֶׁא וְהִשְׁמִיעָה "אִ-מָּא!" בְּקוֹל צַיְצָנִי.
לִפְנוֹת עֶרֶב נִפְתְּחָה הַדֶּלֶת הָאֲחוֹרִית שֶׁל הַבַּיִת, אִמָּא הַקְּטַנָּה יָצְאָה לַגִּנָּה וּבְיָדֶיהָ שֻׁלְחָן וְכִסְּאוֹת. הִיא עָרְכָה אֶת הַשֻּׁלְחָן וְאָז הוֹרִידָה אֶת כָּל הַבֻּבּוֹת מֵחֶבֶל הַכְּבִיסָה וְהוֹשִׁיבָה אוֹתָן סְבִיב הַשֻּׁלְחָן.
הֵן שָׁתוּ לִימוֹנָדָה מְרַעֲנֶנֶת וְאָכְלוּ עוּגִיּוֹת קְטַנְטַנּוֹת וּפְרִיכוֹת וַעֲלֵיהֶן אַבְקַת סֻכָּר.
לְאַחַר הָאֲרוּחָה נִלְקְחוּ הַבֻּבּוֹת הַבַּיְתָה, אִמָּא הַקְּטַנָּה הִבְרִישָׁה אֶת שְׂעָרָן וְהִלְבִּישָׁה אוֹתָן בְּפִּיגָ'מוֹת וּבְכֻתּוֹנוֹת לַיְלָה נְקִיּוֹת.
וְאָז הִיא הִשְׁכִּיבָה אוֹתָן בַּמִּטּוֹת שֶׁלָּהֶן, נָתְנָה לְכָל אַחַת מֵהֶן נְשִׁיקַת לַיְלָה טוֹב וְיָצְאָה עַל הַבְּהוֹנוֹת מֵהַחֶדֶר.
דַּקּוֹת אֲחָדוֹת שָׁכְבוּ כָּל הַבֻּבּוֹת בְּשֶׁקֶט, בְּלִי לְהוֹצִיא הֶגֶה, וְאָז הִזְדַּקְּפָה סְמַרְטוּתִי בְּמִטָּתָהּ, נִשְׁעֲנָה עַל מַרְפְּקֵי הַצֶּמֶר-גֶּפֶן שֶׁלָּהּ וְאָמְרָה, "חָשַׁבְתִּי לְעַצְמִי…"
"שְׁשְׁשְׁ…" אָמְרוּ כָּל שְׁאַר הַבֻּבּוֹת. "סְמַרְטוּתִי חוֹשֶׁבֶת!"
"כֵּן," אָמְרָה סְמַרְטוּתִי, "חָשַׁבְתִּי לְעַצְמִי שֶׁ… אִמָּא הַקְּטַנָּה שֶׁלָּנוּ הִגִּישָׁה לָנוּ אֲרוּחָה טְעִימָה תַּחַת הָעֵצִים כְּדֵי לְלַמֵּד אוֹתָנוּ לֶקַח. הִיא רָצְתָה שֶׁנֵּדַע שֶׁנּוּכַל לְקַבֵּל אֶת כָּל הַמַּטְעַמִּים שֶׁנִּרְצֶה, מָתַי שֶׁנִּרְצֶה, אִם רַק נִתְנַהֵג יָפֶה. וְהַלֶּקַח שֶׁלָּמַדְנוּ הוּא שֶׁאָסוּר לָנוּ לָקַחַת בְּלִי לְבַקֵּשׁ אֶת מָה שֶׁתָּמִיד נְקַבֵּל אִם נְבַקֵּשׁ! אָז בּוֹאוּ נִזְכֹּר כֻּלָּנוּ לְעוֹלָם לֹא לַעֲשׂוֹת מַשֶּׁהוּ שֶׁיִּגְרֹם צַעַר לְמִי שֶׁאוֹהֵב אוֹתָנוּ."
"בּוֹאוּ נִזְכֹּר כֻּלָּנוּ," חָזְרוּ אַחֲרֶיהָ כְּהֵד כָּל שְׁאַר הַבֻּבּוֹת.
וּסְמַרְטוּתִי, בִּקְרִיצָה עַלִּיזָה בְּעֵינֵי הַכַּפְתּוֹרִים שֶׁלָּהּ, נִשְׁכְּבָה שׁוּב בְּמִטָּתָהּ הַקְּטַנָּה, וְרֹאשׁ הַצֶּמֶר-גֶּפֶן שֶׁלָּהּ הִתְמַלֵּא מַחְשָׁבוֹת עַל אַהֲבָה וְאשֶׁר.
 הוּא בְּדִיּוּק בָּנָה אַרְמוֹן כְּשֶׁהַחֲדָשׁוֹת הִגִּיעוּ, וְהוּא הִשְׁאִיר אֶת כָּל הַלְּבֵנִים מְפֻזָּרוֹת עַל הָרִצְפָּה כְּדֵי שֶׁהָאוֹמֶנֶת תְּסַדֵּר אַחֲרָיו – אֲבָל הַחֲדָשׁוֹת הָיוּ יוֹצְאוֹת דֹּפֶן לְמַדַּי. אַתֶּם מְבִינִים, נְקִישָׁה נִשְׁמְעָה בַּדֶּלֶת הַקִּדְמִית וְקוֹלוֹת דִּבְּרוּ בְּמוֹרַד הַמַּדְרֵגוֹת, וְלָיוֹנֵל חָשַׁב שֶׁזֶּה הָאִישׁ שֶׁבָּא לִבְדֹּק אֶת הַגָּז, שֶׁהָיָה אָסוּר לְהַדְלִיק אוֹתוֹ מֵאָז הַיּוֹם שֶׁבּוֹ לָיוֹנֵל קָשַׁר לְבֶרֶז הַגָּז אֶת חֶבֶל הַקְּפִיצָה שֶׁלּוֹ כְּדֵי לְהָכִין נַדְנֵדָה. 
וְאָז, דֵּי בְּמַפְתִּיעַ, נִכְנְסָה הָאוֹמֶנֶת פְּנִימָה וְאָמְרָה, "אָדוֹן לָיוֹנֵל יַקִּירִי, הֵם בָּאוּ לָקַחַת אוֹתְךָ כְּדֵי שֶׁתִּהְיֶה מֶלֶךְ."
וְהִיא מִהֲרָה לַעֲזֹר לוֹ לְהַחְלִיף חָלוּק וְלִשְׁטֹף פָּנִים וְיָדַיִם וּלְסָרֵק אֶת הַשֵּׂעָר, וּבְמֶשֶׁךְ כָּל הַזְּמַן הַזֶּה הִמְשִׁיךְ לָיוֹנֵל לְהִתְפַּתֵּל וּלְהִתְנוֹעֵעַ בְּעַצְבָּנוּת וְלוֹמַר, "אוֹי, לֹא, אוֹמֶנֶת," וַ"אֲנִי בָּטוּחַ שֶׁהָאָזְנַיִם שֶׁלִּי מַסְפִּיק נְקִיּוֹת," אוֹ "תַּעַזְבִי לִי אֶת הַשֵּׂעָר, הוּא בְּסֵדֶר גָּמוּר," וְ"אֶת זֶה אֲנִי אֶעֱשֶׂה."
"אַתָּה מִתְנַהֵג כְּאִלּוּ אַתָּה עוֹמֵד לִהְיוֹת צְלוֹפָח, לֹא מֶלֶךְ," אָמְרָה הָאוֹמֶנֶת.
כְּשֶׁהָאוֹמֶנֶת שִׁחְרְרָה אֶת לָיוֹנֵל לְרֶגַע, הוּא זִנֵּק מִמְּקוֹמוֹ בְּלִי לְחַכּוֹת לְמִטְפַּחַת הָאַף הַנְּקִיָּה שֶׁלּוֹ, וּבַחֲדַר הָאוֹרְחִים הָיוּ שְׁנֵי גֶ'נְטְלְמֵנִים חֲמוּרֵי סֵבֶר בִּגְלִימוֹת אֲדֻמּוֹת עֲטוּרוֹת פַּרְוָה, וְכִתְרֵי זָהָב מְרֻפָּדִים בִּקְטִיפָה הִזְדַּקְּרוּ בְּמֶרְכַּז רֹאשָׁם כְּמוֹ קַצֶּפֶת בְּעוּגַת רִבָּה עֲשִׁירָה בִּמְיֻחָד.
הֵם הִשְׁתַּחֲווּ מְלוֹא קוֹמָתָם לְלָיוֹנֵל, וַחֲמוּר הַסֵּבֶר מִבֵּינֵיהֶם אָמַר, "אָדוֹן יָקָר, הַמֶּלֶךְ שֶׁל אַרְצֵנוּ, סַב-סַב-סַב-סַב-סַב-סַב-סָבְךָ, מֵת, וְעַתָּה עָלֶיךָ לָבוֹא וְלִהְיוֹת מֶלֶךְ."
"כֵּן, בְּבַקָּשָׁה, אֲדוֹנִי," אָמַר לָיוֹנֵל, "מָתַי זֶה מַתְחִיל?"
"אַחַר הַצָּהֳרַיִם תֻּכְתַּר לְמֶלֶךְ," אָמַר הַגֶּ'נְטְלְמֶן חֲמוּר הַסֵּבֶר שֶׁהָיָה קְצָת פָּחוֹת חֲמוּר סֵבֶר מֵהַשֵּׁנִי.
"הַאִם תִּרְצוּ שֶׁאָבִיא אֶת הָאוֹמֶנֶת, אוֹ מָתַי תִּרְצוּ שֶׁיָּבִיאוּ אוֹתִי, וְהַאִם לֹא כְּדַאי שֶׁאֶלְבַּשׁ אֶת חֲלִיפַת הַקְּטִיפָה שֶׁלִּי עִם צַוְּארוֹן הַתַּחֲרָה?" שָׁאַל לָיוֹנֵל, שֶׁנָּהַג לָצֵאת מֵהַבַּיִת לְעִתִּים קְרוֹבוֹת כְּשֶׁהֻזְמַן לִשְׁעַת הַתֵּה.
"הָאוֹמֶנֶת שֶׁלְּךָ תּוּבָא לָאַרְמוֹן מְאֻחָר יוֹתֵר. לֹא, אֵין צֹרֶךְ לְהַחְלִיף חֲלִיפָה; הַגְּלִימוֹת הַמַּלְכוּתִיּוֹת מִמֵּילָא יַסְתִּירוּ הַכֹּל."
הַגֶּ'נְטְלְמֵנִים חֲמוּרֵי הַסֵּבֶר הוֹבִילוּ אוֹתוֹ אֶל מֶרְכָּבָה רְתוּמָה לִשְׁמוֹנָה סוּסִים לְבָנִים, שֶׁחָנְתָה בַּחֲזִית הַבַּיִת שֶׁבּוֹ גָּר לָיוֹנֵל. זֶה הָיָה בַּיִת מִסְפָּר 7, מִצִּדּוֹ הַשְּׂמָאלִי שֶׁל הָרְחוֹב כְּשֶׁפּוֹנִים לְמַעֲלֵה הָרְחוֹב.
בַּדַּקָּה הָאַחֲרוֹנָה רָץ לָיוֹנֵל בְּמַעֲלֵה הַמַּדְרֵגוֹת, נָשַׁק לָאוֹמֶנֶת וְאָמַר, "תּוֹדָה שֶׁרָחַצְתְּ אוֹתִי. חֲבָל שֶׁלֹּא נָתַתִּי לָךְ לִרְחֹץ אֶת הָאֹזֶן הַשְּׁנִיָּה. לֹא, אֵין זְמַן עַכְשָׁו. תְּנִי לִי מִטְפַּחַת אַף. לְהִתְרָאוֹת, אוֹמֶנֶת."
"לְהִתְרָאוֹת, בַּרְוָזוֹן," אָמְרָה הָאוֹמֶנֶת. "תִּהְיֶה עַכְשָׁו מֶלֶךְ קָטָן וְטוֹב, וְתֹאמַר 'בְּבַקָּשָׁה' וְ'תוֹדָה', וּזְכֹר לְהַעֲבִיר אֶת הָעוּגָה לַיְּלָדוֹת הַקְּטַנּוֹת, וְאַל תִּקַּח יוֹתֵר מִשְּׁתֵּי מָנוֹת מִכָּל דָּבָר."
וְכָךְ הָלַךְ לָיוֹנֵל לַהֲפֹךְ לְמֶלֶךְ. הוּא מֵעוֹלָם לֹא צִפָּה לִהְיוֹת מֶלֶךְ, לֹא יוֹתֵר מִשֶּׁאַתֶּם הֲיִיתֶם מְצַפִּים, כָּךְ שֶׁהַכֹּל הָיָה חָדָשׁ לוֹ – חָדָשׁ כָּל כָּךְ עַד שֶׁהוּא אֲפִלּוּ לֹא חָשַׁב עַל זֶה תּוֹךְ כְּדֵי. וּכְשֶׁהַמֶּרְכָּבָה חָלְפָה דֶּרֶךְ הָעֲיָרָה, הוּא נֶאֱלַץ לִנְשֹׁךְ אֶת לְשׁוֹנוֹ כְּדֵי לִהְיוֹת בָּטוּחַ שֶׁכָּל זֶה אֲמִתִּי, כִּי אִם הַלָּשׁוֹן שֶׁלּוֹ אֲמִתִּית, סִימָן שֶׁהוּא לֹא חוֹלֵם. חֲצִי שָׁעָה קֹדֶם לָכֵן הוּא עוֹד בָּנָה בַּלְּבֵנִים בַּחֲדַר הַיְּלָדִים; וְעַכְשָׁו – הָרְחוֹבוֹת הָיוּ מְקֻשָּׁטִים בִּדְגָלִים; בְּחַלּוֹנוֹת הַבָּתִּים נִקְבְּצוּ הֲמוֹנֵי אֲנָשִׁים שֶׁנּוֹפְפוּ בְּמִטְפְּחוֹתֵיהֶם וּפִזְּרוּ פְּרָחִים; לְכָל אֹרֶךְ הַמִּדְרָכוֹת נִצְּבוּ חַיָּלִים בְּמַדֵּי אַרְגָּמָן, וְכָל הַפַּעֲמוֹנִים שֶׁל כָּל הַכְּנֵסִיּוֹת צִלְצְלוּ כְּמוֹ מְשֻׁגָּעִים. וְהוּא שָׁמַע רְבָבוֹת אֲנָשִׁים צוֹעֲקִים, "יְחִי לָיוֹנֵל! יְחִי מַלְכֵּנוּ הַקָּטָן!" וְזֶה נִשְׁמַע כְּאִלּוּ הֵם שָׁרוּ אֶת הַמִּלִּים לִצְלִילֵי הַפַּעֲמוֹנִים.
בַּהַתְחָלָה הוּא קְצָת הִצְטַעֵר שֶׁהוּא לֹא לָבַשׁ אֶת בְּגָדָיו הַטּוֹבִים בְּיוֹתֵר, אֲבָל עַד מְהֵרָה הוּא שָׁכַח מִזֶּה. אִלּוּ הָיָה יַלְדָּה, כַּנִּרְאֶה זֶה הָיָה מַטְרִיד אוֹתוֹ כָּל הַזְּמַן.
כְּשֶׁהֵם הִמְשִׁיכוּ הָלְאָה, הַגֶּ'נְטְלְמֵנִים חֲמוּרֵי הַסֵּבֶר, שֶׁהָיוּ רֹאשׁ הַמֶּמְשָׁלָה וְשַׂר הָאוֹצָר, הִסְבִּירוּ לְלָיוֹנֵל אֶת הַדְּבָרִים שֶׁלֹּא הֵבִין.
"חָשַׁבְתִּי שֶׁאֲנַחְנוּ רֶפּוּבְּלִיקָה," אָמַר לָיוֹנֵל, "אֲנִי בָּטוּחַ שֶׁלֹּא הָיָה לָנוּ מֶלֶךְ כְּבָר דֵּי הַרְבֵּה זְמַן."
"אֲדוֹנִי, סַב-סַב-סַב-סַב-סַב-סַב-סָבְךָ מֵת כְּשֶׁסַּבָּא שֶׁלִּי הָיָה יֶלֶד קָטָן," אָמַר רֹאשׁ הַמֶּמְשָׁלָה, "וּמֵאָז עַמְּךָ הַנֶּאֱמָן חָסַךְ כֶּסֶף כְּדֵי לִקְנוֹת לְךָ כֶּתֶר – כְּכָל שֶׁהִתְאַפְשֵׁר לוֹ בְּכָל שָׁבוּעַ, אַתָּה מֵבִין, לְפִי הָאֶמְצָעִים שֶׁהָיוּ בִּידֵי הָאֲנָשִׁים – מִי שֶׁהִרְוִיחַ הֵיטֵב, חָסַךְ שִׁשָּׁה פֵּנִי בְּשָׁבוּעַ, וּמִי שֶׁלֹּא הָיָה לוֹ הַרְבֵּה כֶּסֶף, חָסַךְ חֲצִי פֵּנִי בְּשָׁבוּעַ. אַתָּה יוֹדֵעַ שֶׁזֶּה הַחֹק: הָעָם צָרִיךְ לְשַׁלֵּם עַל הַכֶּתֶר."
"אֲבָל הַאִם לְסַב-סַב-סַב-כַּמָּה-שֶׁלֹּא-יִהְיֶה-סָבִי לֹא הָיָה כֶּתֶר?"
"כֵּן, אֲבָל הוּא בִּקֵּשׁ שֶׁיְּצַפּוּ אוֹתוֹ בְּפַח כְּדֵי לֹא לַחְטֹא בְּחֵטְא הַיָּהֳרָה, וְהוּא פָּקַד שֶׁיַּעַקְרוּ מִמֶּנּוּ אֶת כָּל אַבְנֵי הַחֵן וּמָכַר אוֹתָן כְּדֵי לִקְנוֹת סְפָרִים. הוּא הָיָה אִישׁ מוּזָר; הוּא הָיָה מֶלֶךְ טוֹב מְאוֹד, אֲבָל לֹא נְטוּל פְּגָמִים – הוּא הָיָה מְשֻׁגָּע עַל סְפָרִים. מַמָּשׁ עִם נְשִׁימָתוֹ הָאַחֲרוֹנָה הוּא שָׁלַח אֶת הַכֶּתֶר לְצִפּוּי אֵצֶל הַפַּחָח – אַךְ הוּא לֹא חַי מַסְפִּיק זְמַן כְּדֵי לְשַׁלֵּם לַפַּחָח אֶת הַחֶשְׁבּוֹן."
כָּאן נִגֵּב רֹאשׁ הַמֶּמְשָׁלָה דִּמְעָה, וּבְדִיּוּק אָז הַמֶּרְכָּבָה עָצְרָה וְלָיוֹנֵל נִלְקַח מִמֶּנָּה כְּדֵי שֶׁיַּכְתִּירוּ אוֹתוֹ לְמֶלֶךְ. הַכְתָּרָה לְמֶלֶךְ הִיא עֲבוֹדָה מְעַיֶּפֶת הַרְבֵּה יוֹתֵר מִמָּה שֶׁנָּהוּג לַחְשֹׁב, וּכְשֶׁהִיא הִסְתַּיְּמָה וְלָיוֹנֵל כְּבָר לָבַשׁ אֶת הַגְּלִימָה הַמַּלְכוּתִית כְּשָׁעָה אוֹ שְׁעָתַיִם וְיָדוֹ כְּבָר נֻשְּׁקָה עַל יְדֵי כָּל מִי שֶׁהָיָה צָרִיךְ לְנַשְּׁקָהּ, הוּא הָיָה מֻתָּשׁ לְמַדַּי – וְשָׂמַח מְאוֹד לְהַגִּיעַ לַחֲדַר הַיְּלָדִים שֶׁבָּאַרְמוֹן.
הָאוֹמֶנֶת הָיְתָה שָׁם, וְהַתֵּה הָיָה מוּכָן. הָיוּ שָׁם עוּגַת קִימֶל וְעוּגַת שְׁזִיפִים, וְרִבָּה וְקָלִי חַם בְּחֶמְאָה, וּמַעֲרֶכֶת כְּלֵי תֵּה יְפֵהפִיָּה וְעָלֶיהָ פְּרָחִים בְּאָדֹם וּבְזָהָב וּבְכָחֹל, וְתֵה אֲמִתִּי, וְכַמָּה סְפָלִים שֶׁרַק תִּרְצֶה.
אַחֲרֵי הַתֵּה אָמַר לָיוֹנֵל, "אֲנִי חוֹשֵׁב שֶׁכְּדַאי לִי לֶאֱהֹב סֵפֶר. תּוּכְלִי לְהָבִיא לִי סֵפֶר, אוֹמֶנֶת?"
"חֵי אֱלֹהִים," אָמְרָה הָאוֹמֶנֶת. "מָה אַתָּה חוֹשֵׁב לְעַצְמְךָ, שֶׁרַק מִפְּנֵי שֶׁאַתָּה מֶלֶךְ אַתָּה כְּבָר לֹא צָרִיךְ לְהִשְׁתַּמֵּשׁ בָּרַגְלַיִם? רוּץ וּמְצָא לְךָ סְפָרִים בְּעַצְמְךָ."
וְכָךְ יָרַד לָיוֹנֵל אֶל הַסִּפְרִיָּה. רֹאשׁ הַמֶּמְשָׁלָה וְשַׂר הָאוֹצָר הָיוּ שָׁם, וּכְשֶׁלָּיוֹנֵל נִכְנַס הֵם הִשְׁתַּחֲווּ מְלוֹא קוֹמָתָם וְהֵחֵלּוּ לִשְׁאֹל אוֹתוֹ בְּצוּרָה מְנֻמֶּסֶת מְאוֹד מַדּוּעַ, בְּשֵׁם שָׁמַיִם, הוּא הִגִּיעַ לְהַפְרִיעַ לָהֶם עַכְשָׁו – כְּשֶׁלָּיוֹנֵל הִזְדַּעֵק, "הוֹ! אֵלּוּ סְפָרִים נִפְלָאִים! הֵם שֶׁלָּכֶם?"
"הֵם שֶׁלְּךָ, הוֹד מַלְכוּתוֹ," עָנָה שַׂר הָאוֹצָר, "הֵם הָיוּ רְכוּשׁוֹ שֶׁל הַמֶּלֶךְ הַמָּנוֹחַ, סַב-סַב-סַב -"
"כֵּן, אֲנִי יוֹדֵעַ, "קָטַע אוֹתוֹ לָיוֹנֵל. "טוֹב, אֶקְרָא אֶת כֻּלָּם. אֲנִי אוֹהֵב לִקְרֹא. אֲנִי כָּל כָּךְ שָׂמֵחַ שֶׁלָּמַדְתִּי לִקְרֹא."
"אִם יֻרְשֶׁה לִי לְיַעֵץ לְהוֹד מַלְכוּתוֹ," אָמַר רֹאשׁ הַמֶּמְשָׁלָה, "לֹא כְּדַאי שֶׁתִּקְרָא אֶת הַסְּפָרִים הָאֵלֶּה. סַב-סַב -" "כֵּן?" שָׁאַל לָיוֹנֵל בִּמְהִירוּת.
"הוּא הָיָה מֶלֶךְ טוֹב מְאוֹד – הוֹ, כֵּן! בֶּאֱמֶת מֶלֶךְ נַעֲלֶה בְּדַרְכּוֹ, אַךְ הוּא הָיָה קְצָת, וּבְכֵן, מוּזָר."
"מְשֻׁגָּע?" שָׁאַל לָיוֹנֵל בַּעֲלִיצוּת.
"לֹא, לֹא," נִדְהֲמוּ שְׁנֵי הַגֶּ'נְטְלְמֵנִים. "לֹא מְשֻׁגָּע; אַךְ אִם יֻתַּר לִי לְהִתְבַּטֵּא כָּךְ, הוּא הָיָה – אְהְמְ, קְצָת חָכָם יָתֵר עַל הַמִּדָּה. וְלֹא הָיִיתָ רוֹצֶה שֶׁהַמֶּלֶךְ הַקָּטָן שֶׁלִּי יִתְקָרֵב לַסְּפָרִים שֶׁלּוֹ."
לָיוֹנֵל נִרְאָה מְבֻלְבָּל.
"הָעֻבְדָּה הִיא," הִמְשִׁיךְ שַׂר הָאוֹצָר הַנִּסְעָר בְּעוֹדוֹ מְמוֹלֵל אֶת זְקָנוֹ הָאָדֹם, "אֶת סַב-סַב -"
"הַמְשֵׁךְ," אָמַר לָיוֹנֵל.
"כִּנּוּ לְעִתִּים קוֹסֵם."
"וְהוּא לֹא הָיָה קוֹסֵם?"
"בָּרוּר שֶׁלֹּא – מֶלֶךְ מְכֻבָּד בְּיוֹתֵר הָיָה סַב-סַב -"
"אֲנִי מֵבִין."
"אֲבָל לֹא הָיִיתִי נוֹגֵעַ בַּסְּפָרִים שֶׁלּוֹ."
"רַק בָּזֶה," יִלֵּל לָיוֹנֵל וְהִנִּיחַ אֶת יָדָיו עַל כְּרִיכָתוֹ שֶׁל סֵפֶר חוּם גָּדוֹל שֶׁהָיָה מֻנָּח עַל שֻׁלְחַן הַכְּתִיבָה. עַל כְּרִיכַת הָעוֹר הַחוּמָה הָיוּ סִימָנֵי דְּפוּס מֻזְהָבִים וְאַבְזָמִים מֻזְהָבִים שֶׁבָּהֶם הָיוּ מְשֻׁבָּצוֹת אַבְנֵי טוּרְקִיז וְאַבְנֵי אֹדֶם. פִּנּוֹתָיו שֶׁל הַסֵּפֶר הָיוּ מְרֻקָּעוֹת בְּזָהָב שֶׁהֵגֵן עַל הָעוֹר מִפְּנֵי הִתְבַּלּוּת מִשִּׁמּוּשׁ. 
"אֲנִי חַיָּב לְהִתְבּוֹנֵן בּוֹ," אָמַר לָיוֹנֵל, כִּי עַל כְּרִיכַת הַסֵּפֶר הָיָה כָּתוּב בְּאוֹתִיּוֹת גְּדוֹלוֹת: "סֵפֶר הַיְּצוּרִים".
שַׂר הָאוֹצָר אָמַר, "אַל תִּהְיֶה מֶלֶךְ קָטָן וְטִפְּשִׁי."
אַךְ לָיוֹנֵל הִתִּיר אֶת אַבְזְמֵי הַזָּהָב וּפָתַח אֶת הָעַמּוּד הָרִאשׁוֹן וְרָאָה שָׁם פַּרְפַּר יְפֵהפֶה, בְּחוּם וְצָהֹב וְכָחֹל, מְצֻיָּר לְהַפְלִיא כְּאִלּוּ הָיָה מַמָּשׁ חַי.
"וָאוּ!" אָמַר לָיוֹנֵל, "זֶה נִפְלָא, נָכוֹן? לָמָּה?…"
אַךְ בְּעוֹדוֹ מְדַבֵּר, רִפְרֵף הַפַּרְפַּר הַיְּפֵהפֶה בִּכְנָפָיו רַבּוֹת-הַצְּבָעִים עַל גַּבֵּי הַדַּף הַמַּצְהִיב מִיּשֶׁן שֶׁל הַסֵּפֶר וְעוֹפֵף מַעְלָה וְהַחוּצָה מִבַּעַד לַחַלּוֹן.
"וּבְכֵן!" אָמַר רֹאשׁ הַמֶּמְשָׁלָה בָּרֶגַע שֶׁהִצְלִיחַ לְהִתְגַּבֵּר עַל הַתַּדְהֵמָה שֶׁאָחֲזָה בּוֹ וְנָטְלָה מִמֶּנּוּ אֶת יְכֹלֶת הַדִּבּוּר, "זֶה קֶסֶם, זֶה מָה שֶׁזֶּה הָיָה."
אֲבָל עוֹד בְּטֶרֶם דִּבֵּר, הָפַךְ הַמֶּלֶךְ אֶת הַדַּף הַבָּא, וּבוֹ הִתְגַּלְּתָה צִפּוֹר יְפֵהפִיָּה שֶׁנּוֹצוֹתֶיהָ זָהֲרוּ בְּכָל גָּוֶן כָּחֹל אֶפְשָׁרִי. מִתַּחְתֶּיהָ הָיָה כָּתוּב "הַצִּפּוֹר הַכְּחֻלָּה שֶׁל גַּן עֵדֶן", וּכְשֶׁהַמֶּלֶךְ בָּהָה מֻקְסָם בַּתְּמוּנָה הַנִּפְלָאָה, רִפְרְפָה הַצִּפּוֹר הַכְּחֻלָּה בִּכְנָפֶיהָ עַל גַּבֵּי הַדַּף הַמַּצְהִיב מִיּשֶׁן, פָּרְשָׂה אוֹתָן וְהִתְעוֹפְפָה מִתּוֹךְ הַסֵּפֶר.
אָז מִהֵר רֹאשׁ הַמֶּמְשָׁלָה לְהַרְחִיק אֶת הַסֵּפֶר מִן הַמֶּלֶךְ וְסָגַר אוֹתוֹ עַל הַעַמּוּד הָרֵיק שֶׁעַד לֹא מִזְּמַן הֵכִיל אֶת הַצִּפּוֹר. הוּא הִנִּיחַ אֶת הַסֵּפֶר עַל מַדָּף גָּבוֹהַּ מְאוֹד. וְשַׂר הָאוֹצָר טִלְטֵל אֶת הַמֶּלֶךְ כַּהֹגֶן וְאָמַר, "אַתָּה מֶלֶךְ קָטָן, שׁוֹבָב וְלֹא מְמֻשְׁמָע," וְהָיָה כָּעוּס בְּיוֹתֵר.
"לֹא נִרְאֶה לִי שֶׁגָּרַמְתִּי שׁוּם נֶזֶק," אָמַר לָיוֹנֵל. הוּא שָׂנֵא שֶׁטִּלְטְלוּ אוֹתוֹ, כְּמוֹ כָּל הַיְּלָדִים; הוּא הָיָה מַעֲדִיף שֶׁיִּסְטְרוּ לוֹ.
"שׁוּם נֶזֶק?" אָמַר שַׂר הָאוֹצָר. "הָהּ! מָה אַתָּה יוֹדֵעַ בִּכְלָל? הַשְּׁאֵלָה הִיא אִם אַתָּה יוֹדֵעַ מָה עָשׂוּי לִהְיוֹת בָּעַמּוּד הַבָּא? נָחָשׁ אוֹ תּוֹלַעַת, אוֹ נָדָל אַרְסִי אוֹ אוֹיֵב הַמַּמְלָכָה אוֹ מַשֶּׁהוּ כָּזֶה."
"וּבְכֵן, אֲנִי מִצְטַעֵר שֶׁהִכְעַסְתִּי אוֹתְךָ," אָמַר לָיוֹנֵל, "בּוֹא, קַח נְשִׁיקָה וְנִהְיֶה חֲבֵרִים." וְהוּא נָשַׁק לְרֹאשׁ הַמֶּמְשָׁלָה, וְהֵם הִתְיַשְּׁבוּ לְשַׂחֵק "אִיקְס עִגּוּל" בִּזְמַן שֶׁשַּׂר הָאוֹצָר הָלַךְ לְסַדֵּר אֶת הַחֶשְׁבּוֹנוֹת שֶׁלּוֹ.
אֲבָל כְּשֶׁלָּיוֹנֵל כְּבָר הָיָה בַּמִּטָּה, הוּא לֹא הָיָה יָכוֹל לְהֵרָדֵם כִּי חָשַׁב עַל הַסֵּפֶר, וּכְשֶׁהַיָּרֵחַ הַמָּלֵא זָרַח בִּמְלוֹא הֲדָרוֹ וְיִפְעָתוֹ, הוּא קָם, יָרַד וְהִתְגַּנֵּב אֶל הַסִּפְרִיָּה וְטִפֵּס וְלָקַח אֶת "סֵפֶר הַיְּצוּרִים".
הוּא לָקַח אִתּוֹ אֶת הַסֵּפֶר הַחוּצָה, לַמִּרְפֶּסֶת, שֶׁבָּהּ אוֹר הַיָּרֵחַ הָיָה בָּהִיר כְּמוֹ אוֹר יוֹם, וּפָתַח אוֹתוֹ וְרָאָה אֶת הַדַּפִּים הָרֵיקִים שֶׁבְּתַחְתִּיתָם נִכְתַּב "פַּרְפַּר" וְ"הַצִּפּוֹר הַכְּחֻלָּה שֶׁל גַּן עֵדֶן", וְאָז הוּא הָפַךְ אֶת הַדַּף. הָיָה שָׁם מַשֶּׁהוּ אָדֹם יָשׁוּב לְמַרְגְּלוֹת עֵץ דֶּקֶל, וּמִתַּחְתָּיו הָיָה כָּתוּב "דְּרָקוֹן". הַדְּרָקוֹן לֹא זָז, וְהַמֶּלֶךְ סָגַר אֶת הַסֵּפֶר בִּמְהִירוּת וְחָזַר לְמִטָּתוֹ.
אֲבָל לְמָחֳרָת הוּא רָצָה לְהָצִיץ שׁוּב, אָז הוּא לָקַח אֶת הַסֵּפֶר הַחוּצָה לְגַן הָאַרְמוֹן, וּכְשֶׁהִתִּיר אֶת הָאַבְזָמִים הַמְּשֻׁבָּצִים אַבְנֵי טוּרְקִיז וְאֹדֶם, הַסֵּפֶר נִפְתַּח לְגַמְרֵי לְבַדּוֹ בַּתְּמוּנָה שֶׁמִּתַּחְתֶּיהָ הָיָה כָּתוּב "דְּרָקוֹן", וְהַשֶּׁמֶשׁ הֵאִירָה יְשִׁירוֹת עַל הַעַמּוּד. וְאָז, דֵּי בְּפִתְאוֹמִיּוּת, יָצָא מִן הַסֵּפֶר דְּרָקוֹן גָּדוֹל אָדֹם וּפָרַשׂ כַּנְפֵי אַרְגָּמָן עֲצוּמוֹת וְעָף דֶּרֶךְ הַגַּן לַגְּבָעוֹת הַמְּרֻחָקוֹת, וְלָיוֹנֵל נִשְׁאַר כְּשֶׁהַעַמּוּד הָרֵיק לְפָנָיו, וְהַעַמּוּד הָיָה רֵיק לְמַדַּי, חוּץ מֵעֵץ הַדֶּקֶל הַיָּרֹק וְהַמִּדְבָּר הַצָּהֹב וּמְעַט קִוְקוּוִים אֲדֻמִּים קְטַנִּים בַּמָּקוֹם שֶׁבּוֹ הַמִּכְחוֹל יָצָא מִגְּבוּלוֹת הָעִפָּרוֹן שֶׁתָּחַם אֶת הַדְּרָקוֹן הָאָדֹם.
וְאָז לָיוֹנֵל הֵבִין שֶׁהַמַּצָּב לֹא טוֹב. הוּא הָיָה מֶלֶךְ פָּחוֹת מֵעֶשְׂרִים וְאַרְבַּע שָׁעוֹת וּכְבָר הִצְלִיחַ לְשַׁחְרֵר דְּרָקוֹן אָדֹם שֶׁאִיֵּם עַל חַיֵּי נְתִינָיו הַנֶּאֱמָנִים שָׁם בַּחוּץ. וְהֵם חָסְכוּ כֶּסֶף בְּמֶשֶׁךְ זְמַן רַב כָּל כָּךְ כְּדֵי לִקְנוֹת לוֹ כֶּתֶר וְהַכֹּל! לָיוֹנֵל פָּרַץ בְּבֶכִי.
רֹאשׁ הַמֶּמְשָׁלָה, שַׂר הָאוֹצָר וְהָאוֹמֶנֶת בָּאוּ כֻּלָּם בְּרִיצָה לִרְאוֹת מָה קָרָה. וּכְשֶׁהֵם רָאוּ אֶת הַסֵּפֶר, הֵם הֵבִינוּ, וְשַׂר הָאוֹצָר אָמַר, "אַתָּה מֶלֶךְ קָטָן וְשׁוֹבָב! קְחִי אוֹתוֹ לַמִּטָּה, אוֹמֶנֶת, וְאִמְרִי לוֹ לַחְשֹׁב הֵיטֵב עַל מָה שֶׁעָשָׂה!"
"אוּלַי, אֲדוֹנִי," אָמַר רֹאשׁ הַמֶּמְשָׁלָה, "כְּדַאי שֶׁקֹּדֶם לָכֵן נְבָרֵר מָה בְּדִיּוּק הוּא עָשָׂה."
וְאָז לָיוֹנֵל אָמַר בְּשֶׁטֶף שֶׁל דְּמָעוֹת, "זֶה דְּרָקוֹן אָדֹם, וְהוּא עָף לְעֵבֶר הַגְּבָעוֹת, וַאֲנִי כָּל כָּךְ מִצְטַעֵר, הוֹ, בְּבַקָּשָׁה, סִלְחוּ לִי!"
אֲבָל לְרֹאשׁ הַמֶּמְשָׁלָה וּלְשַׂר הָאוֹצָר הָיוּ דְּבָרִים אֲחֵרִים לַחְשֹׁב עֲלֵיהֶם מִלְּבַד לִסְלֹחַ לְלָיוֹנֵל. הֵם מִהֲרוּ לְהִתְיַעֵץ בַּמִּשְׁטָרָה וְלִרְאוֹת מָה אֶפְשָׁר לַעֲשׂוֹת. כֻּלָּם עָשׂוּ מָה שֶׁיָּכְלוּ. הֵם יָשְׁבוּ בִּוְעָדוֹת וְעָמְדוּ עַל הַמִּשְׁמָר וְשָׁכְבוּ בְּשֶׁקֶט לֶאֱרֹב לַדְּרָקוֹן, אֲבָל הוּא נִשְׁאַר אֵי-שָׁם בַּגְּבָעוֹת, וְלֹא הָיָה מָה לַעֲשׂוֹת בְּנוֹגֵעַ לָזֶה. הָאוֹמֶנֶת הַנֶּאֱמָנָה לֹא הִזְנִיחָה בֵּינְתַיִם אֶת חוֹבוֹתֶיהָ. אוּלַי הִיא עָשְׂתָה יוֹתֵר מֵאֲחֵרִים, כִּי הִיא סָטְרָה לַמֶּלֶךְ וְשָׁלְחָה אוֹתוֹ לִישֹׁן בְּלִי כּוֹס הַתֵּה שֶׁלּוֹ, וּכְשֶׁהֶחְשִׁיךְ הִיא לֹא נָתְנָה לוֹ נֵר שֶׁיּוּכַל לִקְרֹא לְאוֹרוֹ.
"אַתָּה מֶלֶךְ קָטָן וְשׁוֹבָב," אָמְרָה, "וְאַף אֶחָד לֹא אוֹהֵב אוֹתְךָ."
לְמָחֳרָת הַדְּרָקוֹן עֲדַיִן הָיָה בְּשֶׁקֶט, אֲבָל אֵלֶּה מִבֵּין הַנְּתִינִים שֶׁל לָיוֹנֵל שֶׁהָיְתָה לָהֶם נֶפֶשׁ פִּיּוּטִית בִּמְיֻחָד הִצְלִיחוּ לִרְאוֹת דֵּי בְּבֵרוּר אֶת צִבְעוֹ הָאַרְגְּמָנִי שֶׁל הַדְּרָקוֹן מְנַצְנֵץ דֶּרֶךְ הָעֵצִים הַיְּרֻקִּים. וְאָז לָיוֹנֵל חָבַשׁ אֶת כִּתְרוֹ וְיָשַׁב עַל כֵּס הַמְּלוּכָה שֶׁלּוֹ וְאָמַר שֶׁהוּא רוֹצֶה לְחוֹקֵק כַּמָּה חֻקִּים.
וּכְדַאי לוֹמַר שֶׁגַּם אִם רֹאשׁ הַמֶּמְשָׁלָה, שַׂר הָאוֹצָר וְהָאוֹמֶנֶת לֹא סָמְכוּ בִּמְיֻחָד עַל שִׁקּוּל הַדַּעַת שֶׁל לָיוֹנֵל, וַאֲפִלּוּ הָיוּ מְסֻגָּלִים לִסְטֹר לוֹ וְלִשְׁלֹחַ אוֹתוֹ לַמִּטָּה, בָּרֶגַע שֶׁהוּא הִתְיַשֵּׁב עַל כֵּס הַמְּלוּכָה וְחָבַשׁ אֶת הַכֶּתֶר לְרֹאשׁוֹ, הוּא הָפַךְ לְמִי שֶׁאֵינוֹ טוֹעֶה לְעוֹלָם – זֹאת אוֹמֶרֶת, כָּל מָה שֶׁאָמַר הָיָה נָכוֹן, וְהוּא לֹא הָיָה מְסֻגָּל לִטְעוֹת. כָּךְ שֶׁכְּשֶׁאָמַר, "צָרִיךְ לִהְיוֹת חֹק שֶׁיֶּאֱסֹר עַל אֲנָשִׁים לִפְתֹּחַ סְפָרִים בְּבָתֵּי הַסֵּפֶר אוֹ בְּכָל מָקוֹם אַחֵר," הָיְתָה לוֹ תְּמִיכָה שֶׁל לְפָחוֹת מַחֲצִית מִנְּתִינָיו, וְהַמַּחֲצִית הָאַחֶרֶת – הַמְּבֻגָּרִים מִבֵּין הַנְּתִינִים – הֶעֱמִידָה פָּנִים שֶׁהוּא צוֹדֵק לְגַמְרֵי.
וְאָז הוּא חוֹקַק חֹק שֶׁלְּכֻלָּם תָּמִיד חַיָּב לִהְיוֹת מַסְפִּיק אֹכֶל. וְזֶה רִצָּה אֶת כֻּלָּם, לְמַעֵט אֶת אֵלֶּה שֶׁתָּמִיד הָיָה לָהֶם יוֹתֵר מִדַּי. 
וּלְאַחַר שֶׁחֻקִּים נָאִים נוֹסָפִים נֶחְקְקוּ וְנִכְתְּבוּ, הָלַךְ לָיוֹנֵל הַבַּיְתָה וּבָנָה בָּתֵּי בֹּץ וְהָיָה מְאֻשָּׁר מְאוֹד. וְהוּא אָמַר לָאוֹמֶנֶת, "אֲנָשִׁים יֹאהֲבוּ אוֹתִי עַכְשָׁו, כִּי חוֹקַקְתִּי לְמַעֲנָם חֻקִּים חֲדָשִׁים וְיָפִים."
אֲבָל הָאוֹמֶנֶת אָמְרָה, "אַל תִּרְתֹּם אֶת הָעֲגָלָה לִפְנֵי הַסּוּסִים, יַקִּירִי, עוֹד לֹא רָאִיתָ לְמָה הַדְּרָקוֹן מְסֻגָּל."
לְמָחֳרָת הָיָה יוֹם שַׁבָּת. וְאַחַר הַצָּהֳרַיִם הוֹפִיעַ פִּתְאוֹם הַדְּרָקוֹן בַּצִּבּוּר בִּמְלוֹא אַדְמוּמִיּוּתוֹ הַנּוֹרָאָה וְעָט עַל שַׂחְקָנֵי כַּדּוּרֶגֶל, עַל שׁוֹפְטִים, עַל שְׁעָרִים וְעַל הַכֹּל וְנָשָׂא אוֹתָם מִשָּׁם.
וְאָז הָאֲנָשִׁים זָעֲמוּ מְאוֹד וְאָמְרוּ, "כְּבָר הָיָה עָדִיף שֶׁהָיִינוּ נִשְׁאָרִים רֶפּוּבְּלִיקָה. וַאֲנַחְנוּ עוֹד חָסַכְנוּ כָּל הַשָּׁנִים הָאֵלֶּה כְּדֵי לִקְנוֹת לוֹ כֶּתֶר וְהַכֹּל!"
וַאֲנָשִׁים חֲכָמִים הֵנִידוּ בְּרָאשֵׁיהֶם וְנִבְּאוּ יְרִידָה בַּחִבָּה הַלְּאֻמִּית לִסְפּוֹרְט. וְאָכֵן, מֵאוֹתוֹ רֶגַע וְאֵילָךְ כַּדּוּרֶגֶל כְּבָר לֹא הָיָה עֲנַף סְפּוֹרְט מְקֻבָּל כָּל כָּךְ.
לָיוֹנֵל עָשָׂה כָּל שֶׁבִּיכָלְתּוֹ לִהְיוֹת מֶלֶךְ טוֹב בְּמַהֲלַךְ הַשָּׁבוּעַ, וְהָאֲנָשִׁים הֵחֵלּוּ לִסְלֹחַ לוֹ עַל שֶׁנָּתַן לַדְּרָקוֹן לִבְרֹחַ מֵהַסֵּפֶר. "אַחֲרֵי הַכֹּל," הֵם אָמְרוּ, "כַּדּוּרֶגֶל הוּא מִשְׂחָק מְסֻכָּן, וְאוּלַי יִהְיֶה חָכָם לְהִמָּנַע מִמֶּנּוּ."
הָיוּ גַּם רַבִּים שֶׁחָשְׁבוּ שֶׁשַּׂחְקָנֵי הַכַּדּוּרֶגֶל, שֶׁהֵם קְשׁוּחִים וְקָשִׁים מִטִּיבָם, הִתְנַגְּדוּ כָּל כָּךְ לַדְּרָקוֹן, שֶׁהוּא הִסְתַּלֵּק לְמָקוֹם אַחֵר שֶׁבּוֹ הֵם נֶאֶלְצוּ לְשַׂחֵק רַק "סָבְתָא סוֹרֶגֶת" וּמִשְׂחָקִים שֶׁלֹּא גּוֹרְמִים לְךָ לִהְיוֹת קָשֶׁה וְקָשׁוּחַ.
בֵּינְתַיִם נוֹעֲדוּ חַבְרֵי הַמֶּמְשָׁלָה בְּשַׁבָּת אַחַר הַצָּהֳרַיִם כְּדֵי לִבְחֹן אֶת עִנְיַן הַדְּרָקוֹן. אֲבָל, לְרֹעַ הַמַּזָּל, הַדְּרָקוֹן, שֶׁזֶּה עַתָּה הָלַךְ לִישֹׁן, הִתְעוֹרֵר כִּי זֶה הָיָה יוֹם שַׁבָּת, וּבָחַן בִּזְהִירוּת אֶת הַמֶּמְשָׁלָה וְאַחַר כָּךְ כְּבָר לֹא נִשְׁאֲרוּ חַבְרֵי מֶמְשָׁלָה. אָז נִסּוּ לִבְחֹר מֵחָדָשׁ בְּחַבְרֵי מֶמְשָׁלָה, אֲבָל הַתַּפְקִיד הַזֶּה הָפַךְ אֵיכְשֶׁהוּ לְלֹא מְבֻקָּשׁ מַמָּשׁ כְּמוֹ שֶׁקָּרָה לְשַׂחְקָנֵי כַּדּוּרֶגֶל, וְאִישׁ לֹא רָצָה לְהִבָּחֵר לַמֶּמְשָׁלָה. אָז הָיָה עֲלֵיהֶם לְהִסְתַּדֵּר בְּלִי מֶמְשָׁלָה. כְּשֶׁהִגִּיעָה הַשַּׁבָּת הַבָּאָה, כֻּלָּם הָיוּ עַצְבָּנִיִּים בְּמִקְצָת, אֲבָל הַדְּרָקוֹן הָאָדֹם הָיָה שָׁקֵט לְמַדַּי בְּאוֹתוֹ יוֹם וְאָכַל רַק בֵּית יְתוֹמִים.
לָיוֹנֵל הָיָה אֻמְלָל מְאוֹד-מְאוֹד. הוּא חָשׁ שֶׁחֹסֶר הַמִּשְׁמַעַת שֶׁלּוֹ הוּא שֶׁהֵמִיט אֶת הַצָּרוֹת עַל הַמֶּמְשָׁלָה וְעַל בֵּית הַיְּתוֹמִים וְעַל שַׂחְקָנֵי הַכַּדּוּרֶגֶל, וְהוּא חָשׁ שֶׁמֵּחוֹבָתוֹ לְנַסּוֹת וְלַעֲשׂוֹת מַשֶּׁהוּ. הַשְּׁאֵלָה הִיא מָה?
הַצִּפּוֹר הַכְּחֻלָּה שֶׁיָּצְאָה מִן הַסֵּפֶר שָׁרָה יָפָה לְהַפְלִיא בְּגַן הַוְּרָדִים שֶׁל הָאַרְמוֹן, וְהַפַּרְפַּר הָיָה מְאֻלָּף בְּיוֹתֵר וְעָמַד עַל כְּתֵפוֹ כְּשֶׁטִּיֵּל בֵּין הַחֲבַצָּלוֹת הַגְּבוֹהוֹת, כָּךְ שׁלָּיוֹנֵל הֵבִין שֶׁלֹּא כָּל הַיְּצוּרִים בְּ"סֵפֶר הַיְּצוּרִים" מְרֻשָּׁעִים כְּמוֹ הַדְּרָקוֹן וְחָשַׁב, "וּמָה יִקְרֶה אִם אֶמְצָא יְצוּר אַחֵר שֶׁיִּלָּחֵם בַּדְּרָקוֹן?"
אָז הוּא לָקַח אֶת "סֵפֶר הַיְּצוּרִים" אֶל גַּן הַוְּרָדִים וּפָתַח אֶת הָעַמּוּד שֶׁלְּיַד הָעַמּוּד שֶׁבּוֹ הָיָה הַדְּרָקוֹן, אֲבָל רַק קְצָת, כְּדֵי לִרְאוֹת מָה כָּתוּב שָׁם. הוּא רָאָה רַק אֶת הַמִּלָּה "קוֹרָה", אַךְ הוּא הִרְגִּישׁ שֶׁהָעַמּוּד תּוֹפֵחַ וּמִתְרוֹמֵם עַל יְדֵי יְצוּר שֶׁמְּנַסֶּה לָצֵאת הַחוּצָה, וְרַק כְּשֶׁהוֹרִיד אֶת הַסֵּפֶר וְהִתְיַשֵּׁב עָלָיו בְּחָזְקָה, הִצְלִיחַ לִסְגֹּר אוֹתוֹ. אַחַר כָּךְ חִזֵּק אֶת הָאַבְזָמִים הַמְּשֻׁבָּצִים אַבְנֵי טוּרְקִיז וְאֹדֶם וְקָרָא לְשַׂר הָאוֹצָר, שֶׁהָיָה חוֹלֶה מֵאָז שַׁבָּת, וְלָכֵן לֹא נֶאֱכַל עִם שְׁאַר חַבְרֵי הַמֶּמְשָׁלָה, וְשָׁאַל אוֹתוֹ, "אֵילוּ שֵׁמוֹת שֶׁל יְצוּרִים מִסְתַּיְּמִים בְּ'קוֹרָה'?"
שַׂר הָאוֹצָר עָנָה, "הַמַּנְטִיקוֹרָה, כַּמּוּבָן."
"אֵיזֶה מִין יְצוּר זֶה?" שָׁאַל הַמֶּלֶךְ.
"הוּא הָאוֹיֵב הַמֻּשְׁבָּע שֶׁל הַדְּרָקוֹנִים," אָמַר שַׂר הָאוֹצָר. "הוּא שׁוֹתֶה אֶת הַדָּם שֶׁלָּהֶם. הוּא צָהֹב, וְיֵשׁ לוֹ גּוּף שֶׁל אַרְיֵה וּפָנִים שֶׁל אָדָם. הַלְוַאי שֶׁהָיוּ לִי כַּמָּה מַנְטִיקוֹרוֹת כָּאן עַכְשָׁו. אֲבָל, לְרֹעַ מַזָּלֵנוּ, הָאַחֲרוֹן שֶׁבִּבְנֵי הַמִּין הַזֶּה מֵת לִפְנֵי מְאוֹת שָׁנִים."
וְאָז הַמֶּלֶךְ רָץ וּפָתַח אֶת הָעַמּוּד שֶׁבּוֹ רָאָה שֶׁכָּתוּב "קוֹרָה", וְהָיְתָה בּוֹ תְּמוּנָה שֶׁל מַנְטִיקוֹרָה, צָהֹב כֻּלּוֹ וּבַעַל גּוּף שֶׁל אַרְיֵה וּפָנִים שֶׁל אָדָם, בְּדִיּוּק כְּמוֹ שֶׁשַּׂר הָאוֹצָר אָמַר. וּמִתַּחַת לַתְּמוּנָה הָיָה כָּתוּב "מַנְטִיקוֹרָה".
כַּעֲבֹר כַּמָּה דַּקּוֹת יָצָא הַמַּנְטִיקוֹרָה הַיַּשְׁנוּנִי מִן הַסֵּפֶר, מְשַׁפְשֵׁף אֶת עֵינָיו בְּכַפּוֹתָיו וּמְיַלֵּל בְּאֹפֶן מְעוֹרֵר רַחֲמִים. הוּא נִרְאָה טִפֵּשׁ מְאוֹד, וּכְשֶׁלָּיוֹנֵל דָּחַף אוֹתוֹ קַלּוֹת וְאָמַר לוֹ, "לֵךְ לְךָ לְהִלָּחֵם בַּדְּרָקוֹן," הוּא הִכְנִיס אֶת זְנָבוֹ בֵּין רַגְלָיו וּפָשׁוּט בָּרַח מִשָּׁם. הוּא הָלַךְ וְהִתְחַבֵּא מֵאֲחוֹרֵי בִּנְיַן הָעִירִיָּה, וּבַלַּיְלָה, כְּשֶׁהָאֲנָשִׁים יָשְׁנוּ, הוּא יָצָא וְאָכַל אֶת כָּל הַחֲתַלְתּוּלִים בָּעִיר. וְאָז הוּא יִלֵּל יוֹתֵר מִתָּמִיד. וּבְבֹקֶר שַׁבָּת, כְּשֶׁהָאֲנָשִׁים הִתְלַבְּטוּ אִם לָצֵאת הַחוּצָה, כִּי הַדְּרָקוֹן לֹא הָיָה מוֹפִיעַ בְּשָׁעוֹת קְבוּעוֹת, יָצָא הַמַּנְטִיקוֹרָה לָרְחוֹבוֹת וְשָׁתָה אֶת כָּל הֶחָלָב שֶׁהֻשְׁאַר בְּכַדֵּי הֶחָלָב לְצִדֵּי הַדְּלָתוֹת וְיֹעַד לַתֵּה שֶׁל הַבֹּקֶר וְאָכַל גַּם אֶת כָּל הַכַּדִּים.
וּבְדִיּוּק כְּשֶׁסִּיֵּם אֶת הַכַּד הָאַחֲרוֹן, שֶׁהָיָה הַקָּטָן שֶׁבָּהֶם, מְשִׂימָה שֶׁלֹּא דָּרְשָׁה מִמֶּנּוּ מַאֲמָץ רַב כִּי עַצְבֵיהֶם שֶׁל הַחַלְבָנִים כְּבָר הָיוּ מְרוּטִים לְגַמְרֵי, הוֹפִיעַ הַדְּרָקוֹן הָאָדֹם בְּמוֹרַד רְחוֹב וְחִפֵּשׂ אֶת הַמַּנְטִיקוֹרָה. הוּא הִתְחַבֵּא כְּשֶׁרָאָה אֶת הַדְּרָקוֹן מַגִּיעַ, מִכֵּיוָן שֶׁלֹּא הָיָה כְּלָל מֵהַסּוּג הַנִּלְחָם בִּדְרָקוֹנִים; וּמִשֶּׁלֹּא רָאָה אַף לֹא דֶּלֶת פְּתוּחָה אַחַת, מָצָא לוֹ הַיְּצוּר הַמִּסְכֵּן וְהָרָדוּף מִקְלָט בְּבֵית הַדֹּאַר הַכְּלָלִי, וְשָׁם מָצָא אוֹתוֹ הַדְּרָקוֹן, מְנַסֶּה לְהִסְתַּתֵּר מִתַּחַת לַעֲרֵמַת הַדֹּאַר שֶׁל עֶשֶׂר בַּבֹּקֶר. הַדְּרָקוֹן הִתְנַפֵּל מִיָּד עַל הַמַּנְטִיקוֹרָה, וַעֲרֵמַת הַדֹּאַר לֹא הֵגֵנָּה עָלָיו כְּלָל. הַיְּלָלוֹת נִשְׁמְעוּ בְּכָל רַחֲבֵי הָעִיר. נִדְמֶה שֶׁכָּל הַחֲתַלְתּוּלִים וְהֶחָלָב שֶׁהַמַּנְטִיקוֹרָה אָכַל הִגְבִּירוּ לְהַפְלִיא אֶת עָצְמַת הַיְּלָלָה שֶׁלּוֹ. וְאָז נָפְלָה דְּמָמָה עֲצוּבָה, וְהָאֲנָשִׁים שֶׁחַלּוֹנוֹת בָּתֵּיהֶם הִשְׁקִיפוּ לַכִּוּוּן הַהוּא, רָאוּ אֶת הַדְּרָקוֹן יוֹרֵד בְּמַדְרֵגוֹת בֵּית הַדֹּאַר הַכְּלָלִי יוֹרֵק אֵשׁ וְעָשָׁן, קְוֻצּוֹת פַּרְוָה שֶׁל מַנְטִיקוֹרָה וּפִסּוֹת מִכְתָּבִים רְשׁוּמִים. הָעִנְיָנִים הֶחְמִירוּ מְאוֹד. כָּל כַּמָּה שֶׁהַמֶּלֶךְ הָפַךְ הַשָּׁבוּעַ לְפּוֹפּוּלָרִי, בְּשַׁבָּת דָּאַג הַדְּרָקוֹן לְעַרְעֵר שׁוּב אֶת נֶאֱמָנוּתוֹ שֶׁל הָעָם כְּלַפָּיו.
הַדְּרָקוֹן הָיָה מִטְרָד נוֹרָאִי בְּמַהֲלַךְ הַשַּׁבָּת כֻּלָּהּ, לְמַעֵט שָׁעָה אַחַת בַּצָּהֳרַיִם שֶׁבָּהּ הָיָה חַיָּב לָנוּחַ מִתַּחַת לְעֵץ, שֶׁאִם לֹא כֵן, הָיָה עוֹלֶה בָּאֵשׁ בִּגְלַל חֻמָּהּ שֶׁל הַשֶּׁמֶשׁ. אַתֶּם מְבִינִים, מֵעֶצֶם טִיבוֹ הָיָה לוֹ חַם נוֹרָא.
לְבַסּוֹף הִגִּיעָה שַׁבָּת שֶׁבָּהּ הַדְּרָקוֹן נִכְנַס לַחֲדַר הַיְּלָדִים הַמַּלְכוּתִי וְחָטַף אֶת סוּס הַנַּדְנֵדָה שֶׁל הַמֶּלֶךְ. וְאָז הַמֶּלֶךְ בָּכָה בְּמֶשֶׁךְ שִׁשָּׁה יָמִים, וּבַיּוֹם הַשְּׁבִיעִי הוּא הָיָה עָיֵף כָּל כָּךְ שֶׁהוּא נֶאֱלַץ לְהַפְסִיק. הוּא שָׁמַע אֶת הַצִּפּוֹר הַכְּחֻלָּה שָׁרָה בֵּין הַוְּרָדִים וְרָאָה אֶת הַפַּרְפַּר מְרַפְרֵף בֵּין הַחֲבַצָּלוֹת וְאָמַר, "אוֹמֶנֶת, שִׁטְפִי לִי אֶת הַפָּנִים בְּבַקָּשָׁה. אֲנִי לֹא מִתְכַּוֵּן לִבְכּוֹת יוֹתֵר."
הָאוֹמֶנֶת שָׁטְפָה לוֹ אֶת הַפָּנִים וְאָמְרָה לוֹ לֹא לִהְיוֹת מֶלֶךְ קָטָן וְטִפְּשִׁי. "בֶּכִי," אָמְרָה, "מֵעוֹלָם לֹא עָזַר בֶּאֱמֶת לְמִישֶׁהוּ."
"אֲנִי לֹא יוֹדֵעַ," אָמַר הַמֶּלֶךְ הַקָּטָן. "נִדְמֶה לִי שֶׁאֲנִי רוֹאֶה טוֹב יוֹתֵר וְשׁוֹמֵעַ טוֹב יוֹתֵר אַחֲרֵי שֶׁבָּכִיתִי בְּמֶשֶׁךְ שָׁבוּעַ. וְעַכְשָׁו, אוֹמֶנֶת יְקָרָה שֶׁלִּי, אֲנִי יוֹדֵעַ שֶׁאֲנִי צוֹדֵק, אָז תְּנִי לִי נְשִׁיקָה בְּמִקְרֶה שֶׁלֹּא אֶחְזֹר לְעוֹלָם. אֲנִי מֻכְרָח לְנַסּוֹת וּלְהַצִּיל אֶת הָעָם."
"וּבְכֵן, אִם אַתָּה מֻכְרָח, אַתָּה מֻכְרָח," אָמְרָה הָאוֹמֶנֶת, "אֲבָל אַל תִּקְרַע אֶת הַבְּגָדִים וְאַל תַּרְטִיב אֶת כַּפּוֹת הָרַגְלַיִם."
וְכָךְ הוּא הָלַךְ.
הַצִּפּוֹר הַכְּחֻלָּה שָׁרָה בִּמְתִיקוּת רַבָּה מֵאֵי-פַּעַם, וְהַפַּרְפַּר זָרַח בְּאוֹר בָּהִיר מֵאֵי-פַּעַם כְּשֶׁלָּיונֵל נָשָׂא פַּעַם נוֹסֶפֶת אֶת "סֵפֶר הַיְּצוּרִים" לְגַן הַוְּרָדִים וּפָתַח אוֹתוֹ – בִּמְהִירוּת רַבָּה, כְּדֵי שֶׁלֹּא יִבָּהֵל וִישַׁנֶּה אֶת דַּעְתּוֹ. הַסֵּפֶר נִפְתַּח לִרְוָחָה, כִּמְעַט בָּאֶמְצַע, בְּעַמּוּד שֶׁבְּתַחְתִּיתוֹ הָיָה כָּתוּב "הִיפּוֹגְרִיף", וְלִפְנֵי שֶׁלָּיונֵל הִסְפִּיק לִרְאוֹת מָה מְצֻיָּר בַּתְּמוּנָה, רִפְרְפוּ שְׁתֵּי כְּנָפַיִם עֲנָקִיּוֹת וְנִשְׁמְעוּ רְקִיעַת פְּרָסוֹת וּנְהָמָה מְתוּקָה, רַכָּה וִידִידוּתִית, וּמִן הַסֵּפֶר יָצָא סוּס לָבָן יְפֵהפֵה בַּעַל רַעֲמָה לְבָנָה אֲרֻכָּה-אֲרֻכָּה וְזָנָב לָבָן אָרֹךְ-אָרֹךְ וּכְנָפַיִם אַדִּירוֹת כְּכַנְפֵי בַּרְבּוּר וְהָעֵינַיִם הָרַכּוֹת וְהַיָּפוֹת בָּעוֹלָם, וְהוּא עָמַד שָׁם בֵּין הַוְּרָדִים.
הַהִיפּוֹגְרִיף חִכֵּךְ אֶת אַפּוֹ הַמִּשְׁיִי הָרַךְ הַלָּבָן וְהַחֲלָבִי בִּכְתֵפוֹ שֶׁל הַמֶּלֶךְ הַקָּטָן, וְהַמֶּלֶךְ הַקָּטָן חָשַׁב, "חוּץ מֵהַכְּנָפַיִם, אַתָּה דּוֹמֶה מְאוֹד לְסוּס הַנַּדְנֵדָה הַמִּסְכֵּן, הַיָּקָר וְהָאָבוּד שֶׁלִּי." וְשִׁירָהּ שֶׁל הַצִּפּוֹר הַכְּחֻלָּה הָיָה רוֹעֵם מֵאֵי-פַּעַם וּמָתוֹק מְאוֹד.
וּלְפֶתַע פִּתְאוֹם הִבְחִין הַמֶּלֶךְ בַּשָּׁמַיִם בִּדְמוּתוֹ הַמְּרֻשַּׁעַת הַהוֹלֶכֶת וּגְדֵלָה שֶׁל הַדְּרָקוֹן הָאָדֹם וְיָשָׁר יָדַע מָה צָרִיךְ לַעֲשׂוֹת. הוּא תָּפַס אֶת "סֵפֶר הַיְּצוּרִים" וְקָפַץ עַל גַּבּוֹ הַיָּפֶה וְהֶעָדִין שֶׁל הַהִיפּוֹגְרִיף, וּבְעוֹדוֹ רוֹכֵן לְפָנִים הוּא לָחַשׁ לָאֹזֶן הַלְּבָנָה הַמְּחֻדֶּדֶת, "עוּף, הִיפּוֹגְרִיף יָקָר, עוּף כַּמָּה שֶׁיּוֹתֵר מַהֵר לִישִׁימוֹן חַלּוּקֵי הָאֶבֶן."
וּכְשֶׁהַדְּרָקוֹן רָאָה אוֹתָם עָפִים, הוּא הִסְתּוֹבֵב וְעָף בְּעִקְבוֹתֵיהֶם כְּשֶׁכְּנָפָיו הָאַדִּירוֹת מִתְנַפְנְפוֹת כְּמוֹ עֲנָנִים בְּעֵת שְׁקִיעָה, וְאִלּוּ כְּנָפָיו הַלְּבָנוֹת הָרְחָבוֹת שֶׁל הַהִיפּוֹגְרִיף צְחֹרוֹת כַּשֶּׁלֶג, כַּעֲנָנִים בְּלֵיל יָרֵחַ.
כְּשֶׁאַנְשֵׁי הָעִיר רָאוּ אֶת הַדְּרָקוֹן עָף בְּעִקְבוֹת הַהִיפּוֹגְרִיף וְהַמֶּלֶךְ, יָצְאוּ כֻּלָּם מֵהַבָּתִּים כְּדֵי לְהַבִּיט, וּכְשֶׁרָאוּ שֶׁהֵם נֶעֱלָמִים, הֵם כְּבָר חָשְׁבוּ עַל הַגָּרוּעַ מִכֹּל וְהֵחֵלּוּ לְתַכְנֵן מָה יִלְבְּשׁוּ בִּתְקוּפַת הָאֵבֶל הַצְּפוּיָה לַמַּמְלָכָה.
אֲבָל הַדְּרָקוֹן לֹא הִשִּׂיג אֶת הַהִיפּוֹגְרִיף. הַכְּנָפַיִם הָאֲדֻמּוֹת הָיוּ גְּדוֹלוֹת מִן הַכְּנָפַיִם הַלְּבָנוֹת, אַךְ הֵן לֹא הָיוּ חֲזָקוֹת כְּמוֹהֶן, כָּךְ שֶׁהַסּוּס הַלָּבָן הַמְּכֻנָּף עָף הַרְחֵק-הַרְחֵק-הַרְחֵק בְּעוֹד הַדְּרָקוֹן דּוֹלֵק בְּעִקְבוֹתָיו, עַד שֶׁהִגִּיעוּ לְלִבּוֹ שֶׁל יְשִׁימוֹן חַלּוּקֵי הָאֶבֶן.
יְשִׁימוֹן חַלּוּקֵי הָאֶבֶן נִרְאָה כְּמוֹ אוֹתָם חוֹפֵי יָם שֶׁאֵין בָּהֶם חוֹל, אֶלָּא רַק אֲבָנִים עֲגֻלּוֹת חֲלָקוֹת, וְהוּא מִשְׂתָּרֵעַ עַל פְּנֵי קִילוֹמֶטְרִים רַבִּים לְלֹא עֵשֶׂב וּלְלֹא עֵצִים.
לָיוֹנֵל קָפַץ מִגַּבּוֹ שֶׁל הַסּוּס הַלָּבָן בְּלֵב לִבּוֹ שֶׁל הַיְּשִׁימוֹן וְהִנִּיחַ בִּזְרִיזוּת אֶת "סֵפֶר הַיְּצוּרִים" פָּתוּחַ עַל חַלּוּקֵי הָאֶבֶן, וְאָז מִהֵר לִקְפֹּץ בַּחֲזָרָה אֶל גַּב הַסּוּס, וּבְדִיּוּק אָז הִגִּיעַ הַדְּרָקוֹן. הוּא עָף בִּכְבֵדוּת רַבָּה וְתָר נוֹאָשׁוֹת אַחֲרֵי עֵץ, מִכֵּיוָן שֶׁהַשָּׁעָה הָיְתָה קְרוֹבָה לַחֲצוֹת הַיּוֹם וְהַשֶּׁמֶשׁ זָרְחָה כְּמוֹ מַטְבֵּעַ זָהָב בַּשָּׁמַיִם הַכְּחֻלִּים, אֲבָל לֹא הָיָה אַף לֹא עֵץ אֶחָד בַּסְּבִיבָה לְאֹרֶךְ מֵאָה וַחֲמִשִּׁים קִילוֹמֶטְרִים.
הַסּוּס הַלָּבָן הַמְּכֻנָּף עָף סְבִיב הַדְּרָקוֹן בְּעוֹד זֶה קָרַס עַל חַלּוּקֵי הָאֶבֶן. הוּא הִתְחַמֵּם כַּהֹגֶן; חֲלָקִים מִמֶּנּוּ אֲפִלּוּ הֵחֵלּוּ לְהַעֲלוֹת עָשָׁן. הוּא יָדַע שֶׁהוּא עָלוּל לַעֲלוֹת בָּאֵשׁ כָּל רֶגַע אִם הוּא לֹא יִכָּנֵס תַּחַת עֵץ. הוּא נוֹפֵף בִּטְפָרָיו אֶל עֵבֶר הַמֶּלֶךְ וְהַהִיפּוֹגְרִיף, אַךְ הָיָה חַלָּשׁ מִכְּדֵי לְהַגִּיעַ אֲלֵיהֶם, וְחוּץ מִזֶּה, הוּא לֹא הֵעֵז לְהַגְזִים כִּי פָּחַד שֶׁיִּתְחַמֵּם עוֹד יוֹתֵר.
וְאָז הוּא רָאָה אֶת "סֵפֶר הַיְּצוּרִים" נָח עַל חַלּוּקֵי הָאֶבֶן, פָּתוּחַ בְּעַמּוּד שֶׁבְּתַחְתִּיתוֹ כָּתוּב "דְּרָקוֹן". הוּא הִבִּיט וְהִסֵּס, וְהוּא הִבִּיט שׁוּב, וְאָז, בְּהִתְפַּתְּלוּת נִרְגֶּזֶת אַחֲרוֹנָה, דָּחַק הַדְּרָקוֹן אֶת עַצְמוֹ בַּחֲזָרָה אֶל הַתְּמוּנָה וְהִתְיַשֵּׁב מִתַּחַת לְעֵץ הַדֶּקֶל, וְהָעַמּוּד נֶחְרַךְ מְעַט כְּשֶׁעָשָׂה זֹאת.
בָּרֶגַע שֶׁלַּיוֹנֵל רָאָה שֶׁהַדְּרָקוֹן נֶאֱלַץ לְהִתְיַשֵּׁב מִתַּחַת לְעֵץ הַדֶּקֶל שֶׁלּוֹ מִכֵּיוָן שֶׁזֶּה הָיָה הָעֵץ הַיָּחִיד בַּסְּבִיבָה, הוּא קָפַץ מֵעַל סוּסוֹ וְסָגַר אֶת הַסֵּפֶר בִּטְפִיחָה.
"יוּהוּוּוּ!" צָהַל, "עַכְשָׁו בֶּאֱמֶת עָשִׂינוּ אֶת זֶה!" 
וְהוּא הִדֵּק הֵיטֵב אֶת אַבְזְמֵי הַסֵּפֶר, הַמְּשֻׁבָּצִים בְּאַבְנֵי טוּרְקִיז וְאֹדֶם.
"הוֹ, הִיפּוֹגְרִיף יָקָר שֶׁלִּי," קָרָא, "אַתָּה הָאַמִּיץ בְּיוֹתֵר, הַיָּקָר בְּיוֹתֵר, הַיָּפֶה בְּיוֹתֵר."
"שְׁשְׁשְׁשְׁ," הִסָּה אוֹתוֹ הַהִיפּוֹגְרִיף בִּצְנִיעוּת. "אַתָּה לֹא רוֹאֶה שֶׁאֲנַחְנוּ לֹא לְבַד?"
וּבֶאֱמֶת הָיָה סְבִיבָם קָהָל לֹא קָטָן בִּישִׁימוֹן חַלּוּקֵי הָאֶבֶן: רֹאשׁ הַמֶּמְשָׁלָה וְחַבְרֵי הַמֶּמְשָׁלָה וְשַׂחְקָנֵי הַכַּדּוּרֶגֶל וּבֵית הַיְּתוֹמִים וְהַמַּנְטִיקוֹרָה וְסוּס הַנַּדְנֵדָה וְכָל מִי שֶׁנֶּאֱכַל עַל יְדֵי הַדְּרָקוֹן. עֲלֵיכֶם לְהָבִין, זֶה הָיָה בִּלְתִּי אֶפְשָׁרִי לַדְּרָקוֹן לָקַחַת אֶת כֻּלָּם אִתּוֹ אֶל בֵּין דַּפֵּי הַסֵּפֶר – הַמָּקוֹם הָיָה צַר אֲפִלּוּ לִדְרָקוֹן אֶחָד – כָּךְ שֶׁמּוּבָן שֶׁהָיָה עָלָיו לְהַשְׁאִיר אוֹתָם בַּחוּץ.

***

כֻּלָּם הִגִּיעוּ הַבַּיְתָה אֵיכְשֶׁהוּ, וְכֻלָּם חַיִּים בְּאשֶׁר וּבְעשֶׁר עַד עֶצֶם הַיּוֹם הַזֶּה.
כְּשֶׁהַמֶּלֶךְ שָׁאַל אֶת הַמַּנְטִיקוֹרָה אֵיפֹה הוּא רוֹצֶה לִחְיוֹת, הוּא הִתְחַנֵּן שֶׁיֻּרְשֶׁה לוֹ לַחְזֹר לְתוֹךְ הַסֵּפֶר. "אֲנִי לֹא מְעֻנְיָן בְּחַיִּים צִבּוּרִיִּים," אָמַר.
הוּא יָדַע כַּמּוּבָן אֶת הַדֶּרֶךְ לָעַמּוּד שֶׁלּוֹ, כָּךְ שֶׁלֹּא הָיְתָה סַכָּנָה שֶׁיִּפְתַּח אֶת הַסֵּפֶר בָּעַמּוּד הַלֹּא נָכוֹן וִישַׁחְרֵר דְּרָקוֹן אוֹ מַשֶּׁהוּ אַחֵר. אָז הוּא חָזַר אֶל הַתְּמוּנָה שֶׁלּוֹ וּמֵאָז לֹא יָצָא הַחוּצָה שׁוּב: מִשּׁוּם כָּךְ מֵעוֹלָם לֹא רְאִיתֶם בִּימֵי חַיֵּיכֶם מַנְטִיקוֹרָה אֶלָּא בְּסִפְרֵי תְּמוּנוֹת. וּמוּבָן שֶׁהוּא הִשְׁאִיר אֶת הַחֲתַלְתּוּלִים בַּחוּץ, כִּי לֹא הָיָה לָהֶם מָקוֹם בַּסֵּפֶר – וְגַם אֶת כַּדֵּי הֶחָלָב.
וְאָז סוּס הַנַּדְנֵדָה הִתְחַנֵּן שֶׁיֻּרְשֶׁה לוֹ לָלֶכֶת וְלִחְיוֹת בָּעַמּוּד שֶׁל הַהִיפּוֹגְרִיף בְּ"סֵפֶר הַיְּצוּרִים". "אֶשְׂמַח מְאוֹד," אָמַר, "לִחְיוֹת בְּמָקוֹם שֶׁבּוֹ דְּרָקוֹנִים לֹא יוּכְלוּ לְהַשִּׂיג אוֹתִי."
כָּךְ שֶׁהַהִיפּוֹגְרִיף הַיְּפֵהפֶה וּלְבֶן הַכְּנָפַיִם הֶרְאָה לוֹ אֶת הַדֶּרֶךְ פְּנִימָה, וְשָׁם הוּא נִשְׁאַר עַד שֶׁהַמֶּלֶךְ הוֹצִיא אוֹתוֹ הַחוּצָה כְּדֵי שֶׁנֶּכְדֵי-נֶכְדֵי-נֶכְדֵי-נֶכְדֵי-נְכָדָיו יוּכְלוּ לְשַׂחֵק אִתּוֹ.
וּבַאֲשֶׁר לַהִיפּוֹגְרִיף, הוּא קִבֵּל אֶת מִשְׂרַת סוּס הַנַּדְנֵדָה הָאִישִׁי שֶׁל הַמֶּלֶךְ – מִשְׂרָה שֶׁנִּשְׁאֲרָה פְּנוּיָה עִם פְּרִישָׁתוֹ שֶׁל סוּס הָעֵץ. וְהַצִּפּוֹר הַכְּחֻלָּה שָׁרָה, וְהַפַּרְפַּר מְרַפְרֵף בֵּין הַחֲבַצָּלוֹת וְהַוְּרָדִים שֶׁל גַּן הָאַרְמוֹן עַד עֶצֶם הַיּוֹם הַזֶּה.
 הכֹּל הֵחֵל כְּשֶׁלְּאֵפִי נִכְנַס מַשֶּׁהוּ לָעַיִן. זֶה בֶּאֱמֶת כָּאַב מְאוֹד, וְהַתְּחוּשָׁה הָיְתָה כְּאִלּוּ חָדַר לְתוֹכָהּ גֵּץ אָדֹם לוֹהֵט – רַק שֶׁהָיוּ לוֹ גַּם רַגְלַיִם וּכְנָפַיִם כְּמוֹ לִזְבוּב. אֵפִי שִׁפְשְׁפָה וּבָכְתָה, לֹא בֶּכִי שֶׁל מַמָּשׁ, אֶלָּא מִין דָּבָר שֶׁהָעַיִן עוֹשָׂה – בְּלִי שֶׁתַּרְגִּישׁ אֻמְלָלָה בִּמְיֻחָד – וְאָז הִיא הָלְכָה לְאָבִיהָ כְּדֵי שֶׁיּוֹצִיא אֶת מָה שֶׁנִּכְנַס לָהּ לָעַיִן. אַבָּא שֶׁל אֵפִי הָיָה רוֹפֵא, כָּךְ שֶׁמּוּבָן שֶׁיָּדַע לְהוֹצִיא דְּבָרִים מֵהָעֵינַיִם – וְהוּא עָשָׂה זֹאת בִּתְבוּנָה, בְּאֶמְצָעוּת מִבְרֶשֶׁת רַכָּה טְבוּלָה בְּשֶׁמֶן קִיק.
כְּשֶׁהוֹצִיא אֶת הַדָּבָר הַחוּצָה, אָמַר, "זֶה מְסַקְרֵן מְאוֹד." עַד אָז נִכְנְסוּ לְעִתִּים קְרוֹבוֹת לָעֵינַיִם שֶׁל אֵפִי לֹא מְעַט דְּבָרִים, וְאָבִיהָ הִתְיַחֵס לָזֶה בְּטִבְעִיּוּת – מְיַגֵּעַ בְּמִדַּת-מָה, מֵעִיד עַל שׁוֹבְבוּת מְסֻיֶּמֶת, וּבְכָל זֹאת טִבְעִי לְגַמְרֵי. הוּא מֵעוֹלָם לֹא חָשַׁב קֹדֶם לָכֵן שֶׁזֶּה מְסַקְרֵן.
אֵפִי עֶמְדָּה, מַצְמִידָה אֶת הַמִּטְפַּחַת שֶׁלָּהּ לָעַיִן, וְאָמְרָה, "אֲנִי לֹא מַאֲמִינָה שֶׁזֶּה יָצָא הַחוּצָה." אֲנָשִׁים נוֹהֲגִים לְהַגִּיד מִשְׁפָּטִים כָּאֵלֶּה כְּשֶׁנִּכְנָסִים לָהֶם דְּבָרִים לָעַיִן.
הָרוֹפֵא נָשָׂא אֶת הַמִּבְרֶשֶׁת בִּזְהִירוּת רַבָּה לַצַּד הַשֵּׁנִי שֶׁל הַחֶדֶר וְהִכְנִיס אֶת הַקָּצֶה שֶׁלָּהּ מִתַּחַת לַמִּיקְרוֹסְקוֹפּ שֶׁלּוֹ וְאָז סוֹבֵב אֶת בָּרְגֵי הַפְּלִיז שֶׁל הַמִּיקְרוֹסְקוֹפּ וְהֵצִיץ בּוֹ מִלְּמַעְלָה בְּאַחַת מֵעֵינָיו.
"שֶׁכָּכָה יִהְיֶה לִי טוֹב", הוּא אָמַר, "בְּחַיַּי, שֶׁכָּכָה יִהְיֶה לִי טוֹב! אַרְבַּע גַּפַּיִם מְפֻתָּחוֹת הֵיטֵב, אֵיבָר אָרֹךְ דְּמוּי זָנָב, חָמֵשׁ בְּהוֹנוֹת, בָּאֳרָכִים מִשְׁתַּנִּים, כְּמוֹ שֶׁל לְטָאוֹת, וְעִם זֹאת יֵשׁ סִימָנִים לִכְנָפַיִם." הַיְּצוּר הִתְפַּתֵּל קְצָת בְּשֶׁמֶן הַקִּיק תַּחַת עֵינוֹ הַבּוֹחֶנֶת, וְהָאָב הִמְשִׁיךְ, "כֵּן, כָּנָף דְּמוּיַת כְּנַף עֲטַלֵּף. מִין חָדָשׁ, אֵין סָפֵק. אֵפִי, רוּצִי לַפְּרוֹפֵסוֹר וּבַקְּשִׁי מִמֶּנּוּ לְהוֹאִיל בְּטוּבוֹ לְהִכָּנֵס אֵלַי לְכַמָּה רְגָעִים."
"תּוּכַל לָתֵת לִי שִׁשָּׁה פֵּנִי, אַבָּא," אָמְרָה אֵפִי, "כִּי הֵבֵאתִי לְךָ מִין חָדָשׁ. טִפַּלְתִּי בּוֹ הֵיטֵב בָּעַיִן שֶׁלִּי, וְהָעַיִן שֶׁלִּי בֶּאֱמֶת כּוֹאֶבֶת."
הָרוֹפֵא שָׂמַח כָּל כָּךְ בַּמִּין הֶחָדָשׁ, עַד שֶׁהוּא נָתַן לְאֵפִי שִׁילִינְג שָׁלֵם, וְעַתָּה הִגִּיעַ גַּם הַפְּרוֹפֵסוֹר. הוּא נִשְׁאַר לַאֲרוּחַת צָהֳרַיִם, וְהוּא וְהָרוֹפֵא הִתְוַכְּחוּ בְּשִׂמְחָה בְּמֶשֶׁךְ כָּל אַחַר הַצָּהֳרַיִם עַל הַשֵּׁם וְעַל הַמִּשְׁפָּחָה שֶׁל הַדָּבָר שֶׁיָּצָא מֵהָעַיִן שֶׁל אֵפִי.
אֲבָל בִּשְׁעַת הַתֵּה קָרָה דָּבָר נוֹסָף. אָחִיהָ שֶׁל אֵפִי, הָארִי, דָּג מַשֶּׁהוּ מֵהַתֵּה שֶׁלּוֹ, שֶׁנֶּחְשַׁד בַּהַתְחָלָה כְּצַבְתָן. הוּא כְּבָר כִּמְעַט שָׁמַט אוֹתוֹ עַל הָרִצְפָּה וְעָמַד לְסַיֵּם אֶת חַיָּיו, כְּשֶׁהַדָּבָר הִתְנַעֵר בְּתוֹךְ הַכַּף – פָּרַשׂ שְׁתֵּי כְּנָפַיִם רְטֻבּוֹת וְצָנַח עַל הַמַּפָּה. שָׁם הוּא הִתְיַשֵּׁב, חוֹבֵט בְּעַצְמוֹ בְּכַפָּתוֹ וּמוֹתֵחַ אֶת כְּנָפָיו, וְהָארִי אָמַר, "הוֹ! זֶה טְרִיטוֹן פִּצְפּוֹן."
הַפְּרוֹפֵסוֹר רָכַן לְפָנִים עוֹד בְּטֶרֶם יַסְפִּיק הָרוֹפֵא לְדַבֵּר. "אֶתֵּן לְךָ חֲצִי כֶּתֶר תְּמוּרָתוֹ, הָארִי בַּחוּרִי," אָמַר בִּמְהִירוּת רַבָּה, וְאָז אָסַף אוֹתוֹ בִּזְהִירוּת בְּמִטְפַּחְתּוֹ.
"זֶה מִין חָדָשׁ," אָמַר, "וּמְשֻׁבָּח יוֹתֵר מִשֶּׁלְּךָ, דּוֹקְטוֹר."
זוֹ הָיְתָה לְטָאָה זְעִירָה, כְּסֶנְטִימֵטֶר וַחֲצִי אָרְכָּהּ, בַּעֲלַת קַשְׂקַשִּׂים וּכְנָפַיִם.
וְכָךְ הָיוּ עַתָּה, הֵן לָרוֹפֵא וְהֵן לַפְּרוֹפֵסוֹר, מִינִים חֲדָשִׁים מִשֶּׁל עַצְמָם, וּשְׁנֵיהֶם הָיוּ שְׂבֵעֵי רָצוֹן. אַךְ לֹא עָבַר זְמַן רַב, וּשְׁנֵי הַמִּינִים הַחֲדָשִׁים אִבְּדוּ פִּתְאוֹם מֵעֶרְכָּם. בַּבֹּקֶר שֶׁלְּמָחֳרָת, כְּשֶׁנַּעַר הַמִּטְבָּח צִחְצֵחַ אֶת מַגְּפֵי הָרוֹפֵא, הוּא הִפִּיל לְפֶתַע פִּתְאוֹם אֶת הַמִּבְרָשׁוֹת וְאֶת הַמַּגָּף וְאֶת מִשְׁחַת הַנַּעֲלַיִם וְצָוַח שֶׁהוּא עוֹלֶה בָּאֵשׁ.
מִתּוֹךְ הַמַּגָּף יָצְאָה בִּזְחִילָה לְטָאָה גְּדוֹלָה כַּחֲתַלְתּוּל, בַּעֲלַת כְּנָפַיִם גְּדוֹלוֹת וּמַבְרִיקוֹת.
"הוֹ!" אָמְרָה אֵפִי, "אֲנִי יוֹדַעַת מָה זֶה. זֶה דְּרָקוֹן, כְּמוֹ זֶה שֶׁגּ'וֹרְג' הַקָּדוֹשׁ הָרַג."
וְאֵפִי צָדְקָה. בְּאוֹתוֹ אַחַר הַצָּהֳרַיִם נִנְשַׁךְ בַּגִּנָּה כֶּלֶב גָּדוֹל שָׁעָה שֶׁנִּסָּה לִרְדֹּף אַחֲרֵי דְּרָקוֹן בְּגֹדֶל אַרְנֶבֶת. בַּבֹּקֶר שֶׁלְּמָחֳרָת הָיוּ כָּל הָעִתּוֹנִים מְלֵאִים בִּ"לְטָאוֹת מְכֻנָּפוֹת" פִּלְאִיּוֹת שֶׁהוֹפִיעוּ בְּכָל רַחֲבֵי הָאָרֶץ. בָּעִתּוֹנִים לֹא קָרְאוּ לָהֶן דְּרָקוֹנִים, כִּי מוּבָן שֶׁאִישׁ לֹא מַאֲמִין בִּדְרָקוֹנִים בְּיָמֵינוּ – וּבְכָל אֹפֶן, הָעִתּוֹנִים לֹא רָצוּ שֶׁאִישׁ יַחְשֹׁב שֶׁהֵם טִפְּשִׁים עַד כְּדֵי כָּךְ שֶׁהֵם מַאֲמִינִים בְּאַגָּדוֹת. תְּחִלָּה דֻּבַּר עַל דְּרָקוֹנִים אֲחָדִים, אֲבָל בְּתוֹךְ שָׁבוּעַ-שְׁבוּעַיִם הָאָרֶץ פָּשׁוּט מָלְאָה דְּרָקוֹנִים בְּכָל הַגְּדָלִים, וּמִדֵּי פַּעַם הָיָה אֶפְשָׁר לִרְאוֹת אוֹתָם עָפִים בִּנְחִילִים כְּשֶׁל דְּבוֹרִים. הֵם כֻּלָּם דָּמוּ זֶה לָזֶה, רַק בִּגְדָלִים שׁוֹנִים. הֵם הָיוּ יְרֻקִּים, בַּעֲלֵי קַשְׂקַשִּׂים, אַרְבַּע רַגְלַיִם וְזָנָב אָרֹךְ וּכְנָפַיִם שֶׁדָּמוּ לְכַנְפֵי עֲטַלֵּף, אַךְ בְּגָוֶן צְהַבְהַב חִוֵּר שָׁקוּף לְמֶחֱצָה.
הֵם נָשְׁפוּ אֵשׁ וְעָשָׁן, כַּיָּאֶה לִדְרָקוֹנִים רְאוּיִים לִשְׁמָם, וַעֲדַיִן הָעִתּוֹנִים הֶעֱמִידוּ פָּנִים שֶׁהֵם לְטָאוֹת, עַד שֶׁעוֹרֵךְ אַחַד הָעִתּוֹנִים נֶחְטַף וְנִשָּׂא עַל יְדֵי דְּרָקוֹן גָּדוֹל בְּיוֹתֵר, וְלֹא נִשְׁאַר מִי שֶׁיַּגִּיד לְאַנְשֵׁי הָעִתּוֹן בְּמָה לֹא לְהַאֲמִין. וְאָז, כְּשֶׁהַפִּיל הַגָּדוֹל בְּיוֹתֵר בְּגַן הַחַיּוֹת נִשָּׂא עַל יְדֵי דְּרָקוֹן, הִפְסִיקוּ הָעִתּוֹנִים לְהַעֲמִיד פָּנִים – וּבַכּוֹתָרוֹת הָרָאשִׁיּוֹת נִכְתַּב "מַגֵּפָה מַבְהִילָה שֶׁל דְּרָקוֹנִים".
אֵין לָכֶם מֻשָּׂג כַּמָּה מַבְהִיל זֶה הָיָה, וּבָהּ-בָּעֵת גַּם מַרְגִּיז. הַדְּרָקוֹנִים הַגְּדוֹלִים הָיוּ אֲיֻמִּים כַּמּוּבָן, אֲבָל בָּרֶגַע שֶׁגִּלִּיתָ שֶׁדְּרָקוֹנִים תָּמִיד הוֹלְכִים לִישֹׁן מֻקְדָּם כִּי הֵם פּוֹחֲדִים מֵאֲוִיר הַלַּיְלָה הַמַּקְפִּיא, הָיָה עָלֶיךָ רַק לְהִשָּׁאֵר בַּבַּיִת בְּמֶשֶׁךְ כָּל הַיּוֹם כְּדֵי לְהִשָּׁמֵר מִפְּנֵיהֶם. אַךְ הַדְּרָקוֹנִים הַקְּטַנִּים הָיוּ מִטְרָד שֶׁל מַמָּשׁ. דְּרָקוֹנִים קְטַנִּים כְּצַבְתָנִים נִכְנְסוּ לַמָּרָק, וְהֵם נִכְנְסוּ לַחֶמְאָה. דְּרָקוֹנִים גְּדוֹלִים כִּכְלָבִים נִכְנְסוּ לָאַמְבַּטְיָה, וְהָאֵשׁ וְהֶעָשָׁן שֶׁבְּתוֹכָם גָּרְמוּ לָהֶם לִפְלֹט קִיטוֹר אִם בֶּרֶז הַמַּיִם הַקָּרִים הֻשְׁאַר פָּתוּחַ, כָּךְ שֶׁאֲנָשִׁים שֶׁלֹּא שָׂמוּ לֵב לְכָךְ נִצְרְבוּ כַּהֹגֶן. דְּרָקוֹנִים שֶׁגָּדְלָם כְּיוֹנָה הָיוּ נִכְנָסִים לְסַלֵּי תְּפִירָה אוֹ לִמְגֵרוֹת וְנוֹשְׁכִים אוֹתְךָ דַּוְקָא כְּשֶׁנִּזְקַקְתָּ בִּדְחִיפוּת לְמַחַט אוֹ לְמִטְפַּחַת. מֵהַדְּרָקוֹנִים הַגְּדוֹלִים כִּכְבָשִׂים הָיָה קַל בְּיוֹתֵר לְהִמָּנַע, כִּי הָיָה אֶפְשָׁר לִרְאוֹת אוֹתָם מִתְקָרְבִים. אַךְ כְּשֶׁהֵם הִתְעוֹפְפוּ פְּנִימָה מִבַּעַד לַחַלּוֹנוֹת אוֹ הִצְטַנְּפוּ מִתַּחַת לַכְּסָתוֹת וְגִלִּיתָ אוֹתָם רֶגַע לִפְנֵי שֶׁעָמַדְתָּ לָלֶכֶת לִישֹׁן – זוֹ הָיְתָה הַפְתָּעָה לֹא נְעִימָה. דְּרָקוֹנִים בַּגֹּדֶל הַזֶּה לֹא אָכְלוּ אֲנָשִׁים, רַק חַסָּה, אַךְ הֵם תָּמִיד חָרְכוּ אֶת הַסְּדִינִים וְאֶת הַצִּפִּיּוֹת.
כַּמּוּבָן, מוֹעֶצֶת הַמָּחוֹז וְהַמִּשְׁטָרָה עָשׂוּ כָּל שֶׁבִּיכָלְתָּן: לֹא הָיָה טַעַם לְהַצִּיעַ אֶת יָדָהּ שֶׁל הַנְּסִיכָה לְמִי שֶׁיַּצְלִיחַ לַהֲרֹג דְּרָקוֹן. כָּל זֶה הָיָה טוֹב וְיָפֶה בִּזְמַנִּים עֲבָרוּ – כְּשֶׁהָיוּ רַק דְּרָקוֹן אֶחָד וּנְסִיכָה אַחַת; כָּעֵת הָיוּ הַרְבֵּה יוֹתֵר דְּרָקוֹנִים מִנְּסִיכוֹת – אַף עַל פִּי שֶׁמִּשְׁפַּחַת הַמְּלוּכָה לֹא הָיְתָה מֵהַקְּטַנּוֹת. וְחוּץ מִזֶּה, זֶה הָיָה בִּזְבּוּז מֻחְלָט לְהַצִּיעַ נְסִיכוֹת כִּפְרָס עַל הֲרִיגַת דְּרָקוֹנִים, כִּי מִמֵּילָא כֻּלָּם הָרְגוּ דְּרָקוֹנִים כְּכָל יְכָלְתָּם, וְלֹא עַל מְנַת לִזְכּוֹת בִּפְרָס, אֶלָּא פָּשׁוּט כְּדֵי לְהִפָּטֵר מֵהַיְּצוּרִים הַזְּדוֹנִיִּים. מוֹעֶצֶת הַמָּחוֹז לָקְחָה עַל עַצְמָהּ לְהַעֲלוֹת בָּאֵשׁ אֶת כָּל הַדְּרָקוֹנִים שֶׁיּוּבְאוּ לְמִשְׂרְדֵיהֶם בֵּין הַשָּׁעוֹת עֶשֶׂר לִשְׁתַּיִם, וּבְכָל יְמוֹת הַשָּׁבוּעַ הָיָה נִתָּן לְהַבְחִין בַּעֲגָלוֹת, בִּקְרוֹנוֹת וּבְמַשָּׂאִיּוֹת עֲמוּסִים בִּדְרָקוֹנִים מֵתִים מַמְתִּינִים בְּתוֹר אָרֹךְ בָּרְחוֹב שֶׁבּוֹ שָׁכְנוּ בִּנְיְנֵי מוֹעֶצֶת הַמָּחוֹז. נְעָרִים הֵבִיאוּ מְרִיצוֹת גְּדוּשׁוֹת דְּרָקוֹנִים מֵתִים, וִילָדִים בְּדַרְכָּם מִבֵּית הַסֵּפֶר הַבַּיְתָה נִקְרְאוּ לְהַשְׁלִיךְ חֹפֶן אוֹ שְׁנַיִם שֶׁל דְּרָקוֹנִים קְטַנִּים שֶׁהֵבִיאוּ עִמָּם בַּיַּלְקוּטִים אוֹ שֶׁנִּצְרְרוּ בְּמִטְפְּחוֹת הַכִּיס שֶׁלָּהֶם. וְאָז הֵקִימָה הַמִּשְׁטָרָה מִגְדָלִים עֲנָקִיִּים מִקּוֹרוֹת עֵץ וּמִבַּד קַנְבָס שֶׁכֻּסּוּ בְּדֶבֶק פָּטֵנְט. כְּשֶׁהַדְּרָקוֹנִים עָפוּ מוּל הַמִּגְדָּלִים הַלָּלוּ, הֵם נִדְבְּקוּ אֲלֵיהֶם מִיָּד, כְּמוֹ שֶׁזְּבוּבִים נִדְבָּקִים לִנְיָרוֹת דְּבִיקִים בַּמִּטְבָּח. לְאַחַר שֶׁהַמִּגְדָּלִים כֻּסּוּ לְגַמְרֵי בִּדְרָקוֹנִים, הֶעֱלָה אוֹתָם מְפַקֵּחַ הַמִּשְׁטָרָה בָּאֵשׁ וְשָׂרַף אֶת הַמִּגְדָּלִים וְאֶת הַדְּרָקוֹנִים כֻּלָּם.
וּבְכָל זֹאת נִרְאָה כִּי יֵשׁ יוֹתֵר דְּרָקוֹנִים מֵאֵי-פַּעַם. הַחֲנוּיוֹת מָלְאוּ בְּמִינֵי רַעֲלֵי-פָּטֵנְט נֶגֶד דְּרָקוֹנִים וּבְסַבּוֹן אַנְטִי-דְּרָקוֹנִי וּבְוִילוֹנוֹת חֲסִינֵי דְּרָקוֹנִים לְחַלּוֹנוֹת, וּבֶאֱמֶת כָּל מָה שֶׁהָיָה אֶפְשָׁר לַעֲשׂוֹת נַעֲשָׂה.
אֲבָל נִרְאָה כִּי יֵשׁ יוֹתֵר דְּרָקוֹנִים מֵאֵי-פַּעַם.
לֹא הָיָה פָּשׁוּט לָדַעַת מָה יַרְעִיל דְּרָקוֹן, כִּי, כְּפִי שֶׁאַתֶּם מְבִינִים, הֵם אָכְלוּ כָּל כָּךְ הַרְבֵּה דְּבָרִים שׁוֹנִים. הַסּוּג הַגָּדוֹל בְּיוֹתֵר אָכַל פִּילִים, כָּל עוֹד הָיוּ בַּנִּמְצָא, וּבַהֶמְשֵׁךְ – סוּסִים וּפָרוֹת. דְּרָקוֹנִים בְּגֹדֶל מְסֻיָּם אָכְלוּ רַק חֲבַצְּלוֹת עֲמָקִים, וּדְרָקוֹנִים בְּגֹדֶל שְׁלִישִׁי הֶעֱדִיפוּ לֶאֱכֹל רַק רָאשֵׁי מֶמְשָׁלָה, אִם הָיוּ לָהֶם, אַךְ הָיָה נִתָּן לְהַאֲכִיל אוֹתָם בְּקַלּוּת גַּם בִּמְשָׁרְתִים בְּמַדֵּי מְשָׁרְתִים. דְּרָקוֹנִים בְּגֹדֶל אַחֵר חָיוּ רַק עַל לְבֵנִים, וּשְׁלוֹשָׁה מֵהֶם אָכְלוּ שְׁנֵי שְׁלִישִׁים מִבֵּית הַחוֹלִים שֶׁל לַמְבֶּת' בְּמַהֲלַךְ אַחַר צָהֳרַיִם אֶחָד.
אֲבָל אֵפִי פָּחֲדָה בְּעִקָּר מֵהַדְּרָקוֹנִים שֶׁהָיוּ גְּדוֹלִים כְּחַדְרֵי אֹכֶל, כִּי דְּרָקוֹנִים בַּגֹּדֶל הַזֶּה אָכְלוּ יְלָדוֹת וִילָדִים קְטַנִּים.
תְּחִלָּה הָיוּ אֵפִי וְאָחִיהָ מְרֻצִּים לְמַדַּי מֵהַשִּׁנּוּי בְּחַיֵּיהֶם. זֶה הָיָה מְשַׁעֲשֵׁעַ מְאוֹד לָשֶׁבֶת כָּל הַלַּיְלָה וּבִמְקוֹם לָלֶכֶת לִישֹׁן, לְשַׂחֵק בַּגִּנָּה הַמּוּאֶרֶת בְּנוּרוֹת חַשְׁמַל. וְזֶה הָיָה מַצְחִיק כָּל כָּךְ לִשְׁמֹעַ אֶת אִמָּא אוֹמֶרֶת, כְּשֶׁהָלְכוּ לַמִּטָּה, "לַיְלָה טוֹב, יְקָרִים שֶׁלִּי, שְׁנוּ הֵיטֵב כָּל הַיּוֹם וְאַל תָּקוּמוּ מֻקְדָּם מִדַּי. אָסוּר לָכֶם לָקוּם לִפְנֵי שֶׁמַּחְשִׁיךְ. לֹא תִּרְצוּ שֶׁדְּרָקוֹנִים מַגְעִילִים יִתְפְּסוּ אֶתְכֶם."
אֲבָל אַחֲרֵי זְמַן-מָה הֵם הִתְעַיְּפוּ מִכָּל זֶה. הֵם רָצוּ לִרְאוֹת אֶת הַפְּרָחִים וְאֶת הָעֵצִים גְּדֵלִים בַּשָּׂדוֹת וְלִרְאוֹת אֶת קַרְנֵי הַשֶּׁמֶשׁ הַיָּפוֹת מִחוּץ לַדְּלָתוֹת, וְלֹא רַק דֶּרֶךְ חַלּוֹנוֹת זְכוּכִית וּוִילוֹנוֹת-פָּטֵנְט חֲסִינֵי דְּרָקוֹנִים. וְהֵם רָצוּ לְשַׂחֵק בַּדֶּשֶׁא, שֶׁבּוֹ לֹא הֻתַּר לָהֶם לְשַׂחֵק בַּגַּן הַמּוּאָר בְּנוּרוֹת חַשְׁמַל בִּגְלַל טַל הַלַּיְלָה.
וְהֵם רָצוּ כָּל כָּךְ לָצֵאת הַחוּצָה, וְלוּ רַק פַּעַם אַחַת, לְאוֹר הַיּוֹם הַיְּפֵהפֶה, הַבָּהִיר, הַמְּסֻכָּן. כָּךְ שֶׁהֵם הִתְחִילוּ לְנַסּוֹת וְלַחְשֹׁב עַל סִבָּה שֶׁבְּעֶטְיָהּ הֵם פָּשׁוּט יִהְיוּ מֻכְרָחִים לָצֵאת הַחוּצָה. אִם כִּי הֵם לֹא אָהֲבוּ שֶׁלֹּא לְצַיֵּת לְאִמָּם.
אֲבָל בֹּקֶר אֶחָד הָיְתָה אִמָּם עֲסוּקָה בַּהֲכָנַת רַעַל דְּרָקוֹנִים חָדָשׁ לְפִזּוּר בַּמַּרְתְּפִים, וַאֲבִיהֶם חָבַשׁ אֶת יָדוֹ שֶׁל נַעַר הַמִּטְבָּח, שֶׁנִּשְׂרַט עַל יְדֵי אֶחָד מֵהַדְּרָקוֹנִים שֶׁאָהֲבוּ לֶאֱכֹל רָאשֵׁי מֶמְשָׁלָה, כָּךְ שֶׁאִישׁ לֹא זָכַר לְהַגִּיד לַיְּלָדִים, "אַל תָּקוּמוּ לִפְנֵי שֶׁמַּחְשִׁיךְ."
"נֵלֵךְ עַכְשָׁו," אָמַר הָארִי. "זֶה לֹא יֵחָשֵׁב חֹסֶר צִיּוּת. וַאֲנִי יוֹדֵעַ בְּדִיּוּק מָה עָלֵינוּ לַעֲשׂוֹת."
"מָה עָלֵינוּ לַעֲשׂוֹת?" שָׁאֲלָה אֵפִי.
"אֲנַחְנוּ צְרִיכִים לְהָעִיר אֶת ג'וֹרְג' הַקָּדוֹשׁ כַּמּוּבָן", אָמַר הָארִי. "הוּא הָיָה הָאָדָם הַיָּחִיד בָּעֲיָרָה שֶׁלּוֹ שֶׁיָּדַע אֵיךְ לְטַפֵּל בִּדְרָקוֹנִים. הָאֲנָשִׁים מִסִּפּוּרֵי הָאַגָּדוֹת הָאֲחֵרִים לֹא נֶחְשָׁבִים, אֲבָל ג'וֹרְג' הַקָּדוֹשׁ הוּא אָדָם אֲמִתִּי, וְהוּא רַק יָשֵׁן, וְהוּא מְחַכֶּה שֶׁיָּעִירוּ אוֹתוֹ. הַיּוֹם אֵין אַף אֶחָד שֶׁלֹּא מַאֲמִין בְּג'וֹרְג' הַקָּדוֹשׁ. שָׁמַעְתִּי אֶת אַבָּא אוֹמֵר כָּכָה."
"אֲנַחְנוּ מַאֲמִינִים," אָמְרָה אֵפִי.
"בֶּטַח שֶׁאֲנַחְנוּ מַאֲמִינִים. אַתְּ לֹא מְבִינָה, אֵפ, שֶׁבְּדִיּוּק בִּגְלַל זֶה נוּכַל לְהָעִיר אוֹתוֹ? אִי אֶפְשָׁר לְהָעִיר אֲנָשִׁים אִם אַתָּה לֹא מַאֲמִין בָּהֶם, נָכוֹן?"
אֵפִי אָמְרָה שֶׁלֹּא, אֲבָל אֵיפֹה יוּכְלוּ לִמְצֹא אֶת ג'וֹרְג' הַקָּדוֹשׁ?
"אֲנַחְנוּ חַיָּבִים לָלֶכֶת וּלְחַפֵּשׂ," אָמַר הָארִי בְּאֹמֶץ. "אַתְּ צְרִיכָה לִלְבּשׁ גְּלִימָה חֲסִינַת דְּרָקוֹנִים עֲשׂוּיָה מֵחֹמֶר כְּמוֹ שֶׁל הַוִּילוֹנוֹת, וַאֲנִי אֶמְרַח אֶת עַצְמִי בְּרַעַל דְּרָקוֹנִים וְ-"
אֵפִי מָחֲאָה כַּפַּיִם, נִתְּרָה בְּשִׂמְחָה וְקָרְאָה, "הוֹ, הָארִי! אֲנִי יוֹדַעַת אֵיפֹה נוּכַל לִמְצֹא אֶת ג'וֹרְג'. בִּכְנֵסִיַּת ג'וֹרְג' הַקָּדוֹשׁ כַּמּוּבָן!"
"הְמְמְ," אָמַר הָארִי, שֶׁהִצְטַעֵר שֶׁלֹּא חָשַׁב עַל כָּךְ בְּעַצְמוֹ, "יֵשׁ לָךְ קְצָת הִגָּיוֹן לִפְעָמִים, יַחֲסִית לְבַת."
כָּךְ שֶׁבְּאַחַר הַצָּהֳרַיִם הַבָּא, מֻקְדָּם לְמַדַּי, הַרְבֵּה לִפְנֵי שֶׁקַּרְנֵי הַשֶּׁמֶשׁ הַשּׁוֹקַעַת בִּשְּׂרוּ אֶת בּוֹאוֹ שֶׁל הַלַּיְלָה, כְּשֶׁכֻּלָּם הָיוּ עֵרִים וְעוֹבְדִים, קָמוּ שְׁנֵי הַיְּלָדִים מֵהַמִּטָּה. אֵפִי עָטְפָה אֶת עַצְמָהּ בִּרְדִיד מַלְמָלָה חֲסִינַת דְּרָקוֹנִים – לֹא הָיָה זְמַן לְהָכִין גְּלִימָה – וְהָארִי מָרַח עַל עַצְמוֹ הֲמוֹן רַעַל-פָּטֵנְט אַנְטִי-דְּרָקוֹנִי. הָרַעַל הָיָה בָּטוּחַ לְשִׁמּוּשׁ לְנָכִים וּלְתִינוֹקוֹת, כָּךְ שֶׁהָארִי הִרְגִּישׁ מוּגָן לְמַדַּי.
וְאָז הֵם שִׁלְּבוּ יָדַיִם וְיָצְאוּ אֶל כְּנֵסִיַּת ג'וֹרְג' הַקָּדוֹשׁ. כְּפִי שֶׁאַתֶּם יוֹדְעִים, יֵשׁ הַרְבֵּה מְאוֹד כְּנֵסִיּוֹת ג'וֹרְג' הַקָּדוֹשׁ, אַךְ לְמַרְבֵּה הַמַּזָּל הֵם בָּחֲרוּ בַּפְּנִיָּה שֶׁהוֹבִילָה לַכְּנֵסִיָּה הַנְּכוֹנָה וְהָלְכוּ לָהֶם לְאוֹר הַשֶּׁמֶשׁ הַבָּהִיר, חָשִׁים אַמִּיצִים וְהַרְפַּתְקָנִים מְאוֹד.
לֹא הָיְתָה נֶפֶשׁ חַיָּה בָּרְחוֹבוֹת, לְמַעֵט דְּרָקוֹנִים, וְהַמָּקוֹם פָּשׁוּט שָׁרַץ דְּרָקוֹנִים. הַמַּזָּל הָיָה שֶׁלֹּא הָיוּ דְּרָקוֹנִים בַּגֹּדֶל שֶׁאָכַל יְלָדוֹת וִילָדִים קְטַנִּים, אַחֶרֶת הַסִּפּוּר הַזֶּה הָיָה כַּנִּרְאֶה מִסְתַּיֵּם כָּאן. הָיוּ דְּרָקוֹנִים עַל הַמִּדְרָכוֹת, וּדְרָקוֹנִים בַּדְּרָכִים, דְּרָקוֹנִים שֶׁהִתְעַנְּגוּ לָהֶם עַל מַדְרֵגוֹת הַכְּנִיסָה שֶׁל מִבְנֵי צִבּוּר, וּדְרָקוֹנִים שֶׁטִּפְּחוּ אֶת כַּנְפֵיהֶם עַל הַגַּגּוֹת בְּשֶׁמֶשׁ אַחַר הַצָּהֳרַיִם הַחַמָּה. הָעֲיָרָה הוֹרִיקָה מִדְּרָקוֹנִים. גַּם כְּשֶׁהַיְּלָדִים יָצְאוּ מֵהָעֲיָרָה וּפָסְעוּ בַּשְּׁבִילִים, הֵם הִבְחִינוּ שֶׁהַשָּׂדוֹת מִשְּׁנֵי צִדֵּיהֶם יְרֻקִּים מִתָּמִיד מִקַּשְׂקַשֵּׂי רַגְלַיִם וּזְנָבוֹת, וְכַמָּה מִן הַדְּרָקוֹנִים הַקְּטַנִּים בְּיוֹתֵר הֵכִינוּ לְעַצְמָם קִנֵּי אַסְבֵּסְט בִּמְשׂוּכוֹת הַגָּדֵר הַחַיָּה שֶׁל שִׂיחֵי הָעֻזְרָד הַפּוֹרְחִים.
אֵפִי אָחֲזָה בְּחָזְקָה בְּיָדוֹ שֶׁל אָחִיהָ, וּפַעַם אַחַת, כְּשֶׁדְּרָקוֹן שָׁמֵן צָנַח לָהּ לְיַד הָאֹזֶן, הִיא הִזְדַּעֲקָה, וְקוֹלָהּ הִבְרִיחַ לַהֲקָה שְׁלֵמָה שֶׁל דְּרָקוֹנִים יְרֻקִּים שֶׁעָלְתָה מִן הַשָּׂדֶה וְהִתְפַּזְּרָה בַּשָּׁמַיִם. הַיְּלָדִים יָכְלוּ לִשְׁמֹעַ אֶת טִרְטוּר הַכְּנָפַיִם שֶׁלָּהֶם בִּמְעוֹפָם.
"הוֹ, אֲנִי רוֹצָה הַבַּיְתָה," אָמְרָה אֵפִי.
"אַל תִּהְיִי טִפְּשֹׁנֶת," אָמַר הָארִי, "הֲרֵי לֹא שָׁכַחְתְּ אֶת שִׁבְעַת הַקְּדוֹשִׁים הַגִּבּוֹרִים וְאֶת כָּל הַנְּסִיכִים. אֲנָשִׁים שֶׁעוֹמְדִים לִהְיוֹת מְשַׁחְרְרֵי הַמַּמְלָכָה לְעוֹלָם לֹא צוֹרְחִים וְאוֹמְרִים שֶׁהֵם רוֹצִים הַבַּיְתָה."
"וְזֶה מָה שֶׁאֲנַחְנוּ?" שָׁאֲלָה אֵפִי, "כְּלוֹמַר, מְשַׁחְרְרִים?"
"חַכִּי וְתִרְאִי," אָמַר אָחִיהָ, וְהֵם הִמְשִׁיכוּ בְּדַרְכָּם.
כְּשֶׁהִגִּיעוּ לִכְנֵסִיַּת ג'וֹרְג' הַקָּדוֹשׁ, הֵם מָצְאוּ אֶת הַדֶּלֶת פְּתוּחָה וְנִכְנְסוּ הַיְשֵׁר פְּנִימָה, אֲבָל ג'וֹרְג' הַקָּדוֹשׁ לֹא הָיָה שָׁם, כָּךְ שֶׁהֵם הִקִּיפוּ אֶת חֲצַר הַכְּנֵסִיָּה מִבַּחוּץ וּמָצְאוּ אֶת קֶבֶר הָאֶבֶן הֶעָצוּם שֶׁל ג'וֹרְג' הַקָּדוֹשׁ, וְעָלָיו דְּמוּתוֹ הַחֲצוּבָה בַּשַּׁיִשׁ, עִם הַשִּׁרְיוֹן וְהַקַּסְדָּה, וְיָדָיו מְשֻׁלָּבוֹת עַל חָזֵהוּ.
"אֵיךְ נוּכַל לְהָעִיר אוֹתוֹ?" אָמְרוּ. וְאָז הָארִי פָּנָה אֶל ג'וֹרְג' הַקָּדוֹשׁ, אַךְ הוּא לֹא עָנָה; וְהוּא קָרָא אֵלָיו, אֲבָל ג'וֹרְג' הַקָּדוֹשׁ לֹא הֶרְאָה שׁוּם סִימָן שֶׁשָּׁמַע; וְאָז הוּא פָּשׁוּט נִסָּה לְהָעִיר אֶת קוֹטֵל הַדְּרָקוֹן הָאַגָּדִי עַל יְדֵי נִעוּר כִּתְפֵי הַשַּׁיִשׁ שֶׁלּוֹ. אֲבָל ג'וֹרְג' הַקָּדוֹשׁ לֹא שָׂם לֵב.
אַחַר כָּךְ הֵחֵלָּה אֵפִי לִבְכּוֹת, וְהִיא כָּרְכָה אֶת יָדֶיהָ סְבִיב צַוָּארוֹ שֶׁל ג'וֹרְג' הַקָּדוֹשׁ כְּכָל שֶׁרַק יָכְלָה, כִּי גַּב הַשַּׁיִשׁ שֶׁלּוֹ הָיָה רָחָב מְאוֹד, וְהִיא נָשְׁקָה לִפְנֵי הַשַּׁיִשׁ וְאָמְרָה, "הוֹ, ג'וֹרְג' הַקָּדוֹשׁ הַיָּקָר, הַטּוֹב וְהַמֵּיטִיב, אָנָּא, הִתְעוֹרֵר וַעֲזֹר לָנוּ."
וּבְאוֹתוֹ הָרֶגַע פָּקַח ג'וֹרְג' הַקָּדוֹשׁ אֶת עֵינָיו בְּיַשְׁנוּנִיּוּת וְהִתְמַתֵּחַ וְאָמַר, "מָה קָרָה, יַלְדָּה קְטַנָּה?"
אָז הַיְּלָדִים סִפְּרוּ לוֹ הַכֹּל; הוּא נִפְנָה אֲלֵיהֶם בְּגוּף הַשַּׁיִשׁ שֶׁלּוֹ וְנִשְׁעַן עַל מַרְפֵּק אֶחָד כְּדֵי לְהַקְשִׁיב. אַךְ כְּשֶׁשָּׁמַע שֶׁיֵּשׁ כָּל כָּךְ הַרְבֵּה דְּרָקוֹנִים, הוּא הֵנִיד בְּרֹאשׁוֹ.
"זֶה לֹא טוֹב," הוּא אָמַר, "הֵם הַרְבֵּה יוֹתֵר מִדַּי בִּשְׁבִיל ג'וֹרְג' הַזָּקֵן וְהַמִּסְכֵּן. הֲיִיתֶם צְרִיכִים לְהָעִיר אוֹתִי קֹדֶם. תָּמִיד הָיִיתִי בְּעַד קְרָב הוֹגֵן – אָדָם אֶחָד, דְּרָקוֹן אֶחָד – זֶה הַמּוֹטוֹ שֶׁלִּי."
בְּדִיּוּק אָז חָלְפָה לַהֲקַת דְּרָקוֹנִים מֵעַל רָאשֵׁיהֶם, וְג'וֹרְג' הַקָּדוֹשׁ שָׁלַף אֶת חַרְבּוֹ. אֲבָל אָז הוּא הֵנִיד שׁוּב בְּרֹאשׁוֹ וְהֶחְזִיר אֶת חַרְבּוֹ לִנְדָנָהּ כְּשֶׁלַּהֲקַת הַדְּרָקוֹנִים הָלְכָה וְקָטְנָה בַּמֶּרְחָק.
"אֲנִי לֹא יָכוֹל לַעֲשׂוֹת כְּלוּם," אָמַר. "דְּבָרִים הִשְׁתַּנּוּ מֵאָז תְּקוּפָתִי. אַנְדְרוּ הַקָּדוֹשׁ סִפֵּר לִי עַל זֶה. הֵעִירוּ אוֹתוֹ בְּמַהֲלַךְ שְׁבִיתַת הַמְּהַנְדְּסִים, וְהוּא בָּא לְדַבֵּר אִתִּי. הוּא אָמַר שֶׁהַכֹּל נַעֲשֶׂה עַל יְדֵי מְכוֹנוֹת עַכְשָׁו; בֶּטַח יֵשׁ אֵיזוֹ דֶּרֶךְ לְהַסְדִּיר אֶת עִנְיַן הַדְּרָקוֹנִים. דֶּרֶךְ אַגַּב, מָה מֶזֶג הָאֲוִיר אֶצְלְכֶם בַּזְּמַן הָאַחֲרוֹן?"
דְּבָרָיו נִרְאוּ כָּל כָּךְ חַסְרֵי אִכְפַּתִּיּוּת וְאַכְזָרִיִּים, שֶׁהָארִי לֹא הָיָה מְסֻגָּל לַעֲנוֹת, אַךְ אֵפִי אָמְרָה בְּסַבְלָנוּת, "מֶזֶג הָאֲוִיר נָאֶה מְאוֹד. אַבָּא אוֹמֵר שֶׁזֶּה מֶזֶג הָאֲוִיר הַחַם בְּיוֹתֵר שֶׁנִּרְאָה אֵי-פַּעַם בָּאָרֶץ הַזֹּאת."
"אֲהָהּ, כָּךְ חָשַׁבְתִּי," אָמַר הַקָּדוֹשׁ, מְהֻרְהָר. "וּבְכֵן, הַדָּבָר הַיָּחִיד שֶׁעָשׂוּי לַעֲזֹר… דְּרָקוֹנִים לֹא סוֹבְלִים קֹר וְלַחוּת, זֶה הַדָּבָר הַיָּחִיד. אִם תּוּכְלוּ לִמְצֹא אֶת הַבְּרָזִים."
ג'וֹרְג' הַקָּדוֹשׁ הֵחֵל לְהִתְיַשֵּׁב עַל לוּחַ הָאֶבֶן שֶׁלּוֹ.
"לַיְלָה טוֹב, אֲנִי מִצְטַעֵר מְאוֹד שֶׁאֲנִי לֹא יָכוֹל לַעֲזֹר לָכֶם," אָמַר, מְפַהֵק מֵאֲחוֹרֵי כַּף יָדוֹ הַמְּשֻׁיֶּשֶׁת.
"הוֹ, אֲבָל אַתָּה כֵּן יָכוֹל," זָעֲקָה אֵפִי, "אֱמֹר לָנוּ, אֵילוּ בְּרָזִים?"
"הוֹ, כְּמוֹ בָּאַמְבַּטְיָה," אָמַר ג'וֹרְג' הַקָּדוֹשׁ בְּיַשְׁנוּנִיּוּת. "וְיֵשׁ גַּם מַרְאָה שֶׁמַּרְאָה אֶת כָּל הָעוֹלָם וּמָה קוֹרֶה. דֵנִיס הַקָּדוֹשׁ סִפֵּר לִי עָלֶיהָ; אָמַר שֶׁהִיא דָּבָר יְפֵהפֶה. מִצְטַעֵר שֶׁאֲנִי לֹא… לַיְלָה טוֹב."
וְהוּא נָפַל לְאָחוֹר לְתוֹךְ הַשַּׁיִשׁ שֶׁלּוֹ וּבִן-רֶגַע נִרְדַּם שׁוּב.
"לְעוֹלָם לֹא נִמְצָא אֶת הַבְּרָזִים," אָמַר הָארִי. "זֶה לֹא הָיָה אָיֹם וְנוֹרָא אִם ג'וֹרְג' הַקָּדוֹשׁ הָיָה מִתְעוֹרֵר בְּדִיּוּק כְּשֶׁהָיָה פֹּה בְּקִרְבַת מָקוֹם דְּרָקוֹן בְּגֹדֶל שֶׁאוֹכֵל קְדוֹשִׁים?"
אֵפִי הֵסִירָה מֵעָלֶיהָ אֶת הָרְדִיד חֲסִין הַדְּרָקוֹנִים. "לֹא פָּגַשְׁנוּ דְּרָקוֹנִים בְּגֹדֶל שֶׁל חַדְרֵי אֹכֶל כְּשֶׁהִגַּעְנוּ לְכָאן," אָמְרָה. "אֲנִי מַאֲמִינָה שֶׁאֲנַחְנוּ בְּטוּחִים לְמַדַּי."
וְאָז הִיא כִּסְּתָה אֶת ג'וֹרְג' הַקָּדוֹשׁ בָּרְדִיד, וְהָארִי מָרַח רַעַל דְּרָקוֹנִים עַל הַשִּׁרְיוֹן שֶׁל ג'וֹרְג' הַקָּדוֹשׁ כְּכָל שֶׁהָיָה יָכוֹל, רַק לְיֶתֶר בִּטָּחוֹן.
"כְּדַאי שֶׁנִּתְחַבֵּא בַּכְּנֵסִיָּה עַד שֶׁיַּחְשִׁיךְ," אָמַר, "וְאָז…"
אֲבָל בְּאוֹתוֹ רֶגַע הוּטַל עֲלֵיהֶם צֵל קוֹדֵר, וְהֵם רָאוּ שֶׁזֶּה דְּרָקוֹן בְּדִיּוּק בַּגֹּדֶל שֶׁל חֲדַר הָאֹכֶל שֶׁלָּהֶם בַּבַּיִת.
אָז הֵם הֵבִינוּ שֶׁהַכֹּל אָבוּד. הַדְּרָקוֹן הִסְתַּעֵר עֲלֵיהֶם וְתָפַס אֶת שְׁנֵי הַיְּלָדִים בִּטְפָרָיו; הוּא תָּפַס אֶת אֵפִי בַּחֲגוֹרַת הַמֶּשִׁי הַיְּרֻקָּה שֶׁלָּהּ, וְאֶת הָארִי – בִּנְקֻדָּה קְטַנָּה בְּגַב הַזָּ'קֵט שֶׁלּוֹ – וְאָז פָּרַשׂ אֶת כְּנָפָיו הַצְּהֻבּוֹת הַגְּדוֹלוֹת וְעָלָה לָאֲוִיר, חוֹרֵק כְּמוֹ כִּרְכָּרָה יָד שְׁלִישִׁית עִם בְּלָמִים תְּקוּעִים.
"הוֹ! הָארִי," אָמְרָה אֵפִי, "אֲנִי תּוֹהָה מָתַי הוּא יֹאכַל אוֹתָנוּ!" הַדְּרָקוֹן עָף עַל פְּנֵי יְעָרוֹת וְשָׂדוֹת בַּחֲבָטוֹת כְּנָפַיִם אַדִּירוֹת שֶׁכָּל אַחַת מֵהֶן קִדְּמָה אוֹתוֹ בִּכְאַרְבָּעִים מֶטְרִים.
הָארִי וְאֵפִי יָכְלוּ לִרְאוֹת אֶת הָאָרֶץ לְמַטָּה, שִׂיחִים וּנְהָרוֹת וּכְנֵסִיּוֹת וְחַוּוֹת מִתְרַחֲקִים בִּמְהִירוּת מִתַּחְתֵּיהֶם, הַרְבֵּה יוֹתֵר מַהֵר מִכְּפִי שֶׁרוֹאִים כְּשֶׁנּוֹסְעִים בְּרַכֶּבֶת אֶקְסְפְּרֵס מְהִירָה.
וַעֲדַיִן הַדְּרָקוֹן הִמְשִׁיךְ לָעוּף. הַיְּלָדִים רָאוּ דְּרָקוֹנִים אֲחֵרִים בָּאֲוִיר, אֲבָל הַדְּרָקוֹן שֶׁהָיָה גָּדוֹל כַּחֲדַר אֹכֶל לֹא עָצַר לְדַבֵּר אִתָּם, רַק הִמְשִׁיךְ לָעוּף בְּהַתְמָדָה.
"הוּא יוֹדֵעַ לְאָן מוּעָדוֹת פָּנָיו," אָמַר הָארִי. "הוֹ, אִם רַק יוֹרִיד אוֹתָנוּ לִפְנֵי שֶׁיַּגִּיעַ לְשָׁם!"
אֲבָל הַדְּרָקוֹן אָחַז בָּהֶם חָזָק, וְהוּא עָף וְעָף עַד שֶׁלְּבַסּוֹף, כְּשֶׁהַיְּלָדִים כְּבָר הָיוּ דֵּי מְסֻחְרָרִים, הוּא נָחַת בַּחֲרִיקַת קַשְׂקַשִּׂים בְּפִסְגַּת הַר. וְהוּא שָׁכַב שָׁם עַל צִדּוֹ הַקַּשְׂקַשִּׂי הַיָּרֹק, מִתְנַשֵּׁם וּקְצַר נְשִׁימָה לְמַדַּי בִּגְלַל הַדֶּרֶךְ הָאֲרֻכָּה שֶׁעָשָׂה. אַךְ טְפָרָיו לֹא הִרְפּוּ מֵחֲגוֹרָתָהּ שֶׁל אֵפִי וּמֵהַנְּקֻדָּה הַקְּטַנָּה בְּגַב הַזָּ'קֵט שֶׁל הָארִי.
אָז לָקְחָה אֵפִי אֶת הַסַּכִּין שֶׁהָארִי נָתַן לָהּ לְיוֹם הַהֻלֶּדֶת. הוּא עָלָה רַק שִׁשָּׁה פֵּנִי, וְהָיָה לָהּ אוֹתוֹ רַק כְּחֹדֶשׁ יָמִים, וְהִיא לֹא הִצְלִיחָה לְהַשְׁחִיז בּוֹ דָּבָר, פְּרָט לְעֶפְרוֹנוֹת הַצִּפְחָה שֶׁלָּהּ, אֲבָל אֵיכְשֶׁהוּ הִיא הִצְלִיחָה לַחְתֹּךְ בְּאֶמְצָעוּתוֹ אֶת הַחֲגוֹרָה שֶׁלָּהּ מִקָּדִימָה וְהִשְׁתַּחֲלָה מִחוּצָה לָהּ, מַשְׁאִירָה בֵּין טְפָרָיו שֶׁל הַדְּרָקוֹן לוּלְאַת מֶשִׁי יְרֻקָּה. וְאוּלַם הַסַּכִּין הַזֶּה לֹא הָיָה מְסֻגָּל לַחְתֹּךְ אֶת זְנַב הַזָּ'קֵט שֶׁל הָארִי, וְאַחֲרֵי שֶׁאֵפִי נִסְּתָה זְמַן-מָה לַעֲשׂוֹת זֹאת, הִיא וִתְּרָה. אַךְ בְּעֶזְרָתָהּ הִצְלִיחַ הָארִי לְהִשְׁתַּחֵל הַחוּצָה מִן הַשַּׁרְווּלִים, כָּךְ שֶׁלַּדְּרָקוֹן נוֹתָר רַק הַזָּ'קֵט בֵּין טְפָרָיו. אָז הִתְגַּנְּבוּ הַיְּלָדִים עַל קְצוֹת הָאֶצְבָּעוֹת לְסֶדֶק בֵּין הַסְּלָעִים וְנִכְנְסוּ פְּנִימָה. הוּא הָיָה צַר בְּהַרְבֵּה מִכְּדֵי שֶׁהַדְּרָקוֹן יוּכַל לְהִכָּנֵס אֵלָיו, כָּךְ שֶׁהֵם נִשְׁאֲרוּ שָׁם וְהִמְתִּינוּ לַעֲשׂוֹת לוֹ פַּרְצוּפִים כְּשֶׁיָּנוּחַ כָּל צָרְכּוֹ וְיַתְחִיל לַחְשֹׁב לֶאֱכֹל אוֹתָם. הוּא בֶּאֱמֶת כָּעַס מְאוֹד-מְאוֹד כְּשֶׁהֵם עָשׂוּ לוֹ פַּרְצוּפִים, וְנָשַׁף לְעֶבְרָם אֵשׁ וְעָשָׁן, אֲבָל הֵם רָצוּ עָמֹק יוֹתֵר אֶל תּוֹךְ הַמְּעָרָה כָּךְ שֶׁהוּא לֹא הִצְלִיחַ לְהַשִּׂיג אוֹתָם, וּכְשֶׁהוּא הִתְעַיֵּף מִלִּנְשֹׁף, הוּא הִסְתַּלֵּק.
אֲבָל הֵם פָּחֲדוּ לָצֵאת מֵהַמְּעָרָה, כָּךְ שֶׁהֵם נִכְנְסוּ עָמֹק יוֹתֵר פְּנִימָה, וּפִתְאוֹם קִירוֹת הַמְּעָרָה נִפְתְּחוּ וְהִתְרַחֲבוּ, וְהָאֲדָמָה הָפְכָה לְחוֹל רַךְ, וּכְשֶׁהֵם הִגִּיעוּ לְסוֹפָהּ שֶׁל הַמְּעָרָה, הֵם הִגִּיעוּ לְדֶלֶת שֶׁעָלֶיהָ הָיָה כָּתוּב: חֲדַר בְּרָזִים כְּלַל-עוֹלָמִי. פְּרָטִי. הַכְּנִיסָה אֲסוּרָה לְכֻלָּם.
הֵם פָּתְחוּ אֶת הַדֶּלֶת מִיָּד רַק כְּדֵי לְהָצִיץ פְּנִימָה, וְאָז נִזְכְּרוּ בְּמָה שֶׁגּ'וֹרְג' הַקָּדוֹשׁ אָמַר.
"מַצָּבֵנוּ לֹא יָכוֹל לִהְיוֹת גָּרוּעַ יוֹתֵר," אָמַר הָארִי, "כִּי הַדְּרָקוֹן מְחַכֶּה לָנוּ בַּחוּץ. בּוֹאִי נִכָּנֵס פְּנִימָה."
הֵם נִכְנְסוּ בְּאֹמֶץ אֶל חֲדַר הַבְּרָזִים וְסָגְרוּ אֶת הַדֶּלֶת מֵאֲחוֹרֵיהֶם.
עַתָּה הֵם הָיוּ בְּמִין חֶדֶר שֶׁקִּירוֹתָיו נֶחְצְבוּ בָּאֶבֶן, וּלְכָל אֹרֶךְ צִדּוֹ הָאֶחָד הָיוּ בְּרָזִים, וְעַל כָּל הַבְּרָזִים הָיוּ תָּוִיּוֹת כְּמוֹ שֶׁרוֹאִים בְּחַדְרֵי אַמְבַּטְיָה. וּמִכֵּיוָן שֶׁשְּׁנֵיהֶם יָדְעוּ לִקְרֹא מִלִּים שֶׁיֵּשׁ בָּהֶן שְׁתֵּי הֲבָרוֹת וְלִפְעָמִים אֲפִלּוּ שָׁלוֹשׁ, הֵם הֵבִינוּ מִיָּד שֶׁהֵם הִגִּיעוּ לַמָּקוֹם שֶׁמִּמֶּנּוּ מְכַוְּנִים אֶת מֶזֶג הָאֲוִיר. הָיוּ שִׁשָּׁה בְּרָזִים גְּדוֹלִים שֶׁעַל הַתָּוִיּוֹת שֶׁלָּהֶם נִכְתַּב "אוֹר שֶׁמֶשׁ", "רוּחַ", "גֶּשֶׁם", "שֶׁלֶג", "בָּרָד", "קֶרַח", וְהַרְבֵּה בְּרָזִים קְטַנִּים שֶׁעַל הַתָּוִיּוֹת שֶׁלָּהֶם נִכְתַּב "בָּהִיר עַד מְמֻזָּג", "גָּשׁוּם", "רוּחַ קַלָּה מִדָּרוֹם", "מֶזֶג אֲוִיר נָעִים עַד סוֹעֵר לַיְּבוּלִים", "מַחְלִיק", "מֶזֶג אֲוִיר טוֹב וּבָהִיר", "רוּחַ דְּרוֹמִית", "רוּחַ מַעֲרָבִית", "רוּחַ מִזְרָחִית" וְכֵן הָלְאָה. הַבֶּרֶז הַגָּדוֹל שֶׁעַל תָּוִיתוֹ נִרְשַׁם "אוֹר שֶׁמֶשׁ" הָיָה פָּתוּחַ עַד הַסּוֹף. הֵם לֹא רָאוּ כָּל אוֹר שֶׁמֶשׁ – הַמְּעָרָה הוּאֲרָה דֶּרֶךְ צֹהַר עֲשׂוּי זְכוּכִית כְּחֻלָּה – וְלָכֵן הֵם הֵנִיחוּ שֶׁאוֹר הַשֶּׁמֶשׁ נִמְזַג לָעוֹלָם בְּאֹפֶן אַחֵר, כְּמוֹ לְמָשָׁל בַּבֶּרֶז שֶׁשּׁוֹטֵף אֶת הַחֲלָקִים הַתַּת-קַרְקָעִיִּים שֶׁל כִּיּוֹרֵי הַפָּטֵנְט בַּמִּטְבָּח.
וְאָז הֵם רָאוּ שֶׁצִּדּוֹ הָאֶחָד שֶׁל הַחֶדֶר עֲשׂוּי מַרְאַת זְכוּכִית, וּכְשֶׁהִבַּטְתָּ בָּהּ יָכֹלְתָּ לִרְאוֹת כָּל מָה שֶׁהִתְרַחֵשׁ בָּעוֹלָם – וּבְעֵת וּבְעוֹנָה אַחַת, שֶׁלֹּא כְּמוֹ בְּרֹב הַמַּרְאוֹת. הֵם רָאוּ אֶת הָעֲגָלוֹת הַמְּבִיאוֹת אֶת הַדְּרָקוֹנִים הַמֵּתִים לְמִשְׂרְדֵי מוֹעֶצֶת הַמָּחוֹז, וְהֵם רָאוּ אֶת ג'וֹרְג' הַקָּדוֹשׁ יָשֵׁן מִתַּחַת לָרְדִיד חֲסִין הַדְּרָקוֹנִים. וְהֵם רָאוּ אֶת אִמָּם בּוֹכָה בַּבַּיִת עַל יְלָדֶיהָ שֶׁנֶּעֶלְמוּ בְּאוֹר הַיּוֹם הָאָיֹם וּמֵטִיל הָאֵימָה, וּפוֹחֶדֶת שֶׁדְּרָקוֹן יֹאכַל אוֹתָם, וְהֵם רָאוּ אֶת כָּל אַנְגְלִיָּה, כְּמוֹ מַפַּת פָּזֶל עֲנָקִית – יְרֻקָּה בַּאֲזוֹרֵי הַשָּׂדוֹת וְחוּמָה בֶּעָרִים וּשְׁחֹרָה בַּמְּקוֹמוֹת שֶׁמְּכִינִים בָּהֶם פֶּחָם וּכְלֵי חֶרֶס וְסַכּוּ"ם וּדְשָׁנִים כִימִיִּים. עַל פְּנֵי כָּל הַמַּפָּה, עַל הַחֲלָקִים הַשְּׁחֹרִים, הַחוּמִים וְהַיְּרֻקִּים, הָיְתָה רֶשֶׁת יְרֻקָּה שֶׁל דְּרָקוֹנִים. וְהֵם רָאוּ שֶׁעֲדַיִן יֵשׁ אוֹר יוֹם, וְשֶׁהַדְּרָקוֹנִים עֲדַיִן לֹא הָלְכוּ לִישֹׁן.
אֵפִי אָמְרָה, "דְּרָקוֹנִים לֹא אוֹהֲבִים קֹר," וְנִסְּתָה לְכַבּוֹת אֶת אוֹר הַשֶּׁמֶשׁ, אֲבָל הַבֶּרֶז הָיָה מְקֻלְקָל, וּבִגְלַל זֶה הָיָה כָּל כָּךְ הַרְבֵּה מֶזֶג אֲוִיר חַם וְהַדְּרָקוֹנִים שִׂגְשְׂגוּ. אָז הֵם הֵנִיחוּ לְבֶרֶז אוֹר הַשֶּׁמֶשׁ וּפָתְחוּ אֶת בֶּרֶז הַשֶּׁלֶג עַד הַסּוֹף וְהָלְכוּ לְהַבִּיט בַּמַּרְאָה. וְהֵם רָאוּ אֶת הַדְּרָקוֹנִים בּוֹרְחִים לְכָל הַכִּוּוּנִים כְּמוֹ נְמָלִים שֶׁאִם אַתָּה אַכְזָרִי מַסְפִּיק, אַתָּה שׁוֹפֵךְ מַיִם עַל הַתֵּל שֶׁלָּהֶן – אַךְ מוּבָן שֶׁאַתָּה לֹא אַכְזָרִי עַד כְּדֵי כָּךְ. וְהַשֶּׁלֶג יָרַד וְיָרַד.
וְאָז פָּתְחָה אֵפִי אֶת בֶּרֶז הַגֶּשֶׁם כִּמְעַט עַד הַסּוֹף, וְהַדְּרָקוֹנִים הִתְפַּתְּלוּ פָּחוֹת עַכְשָׁו, וּלְאַט-לְאַט כַּמָּה מֵהֶם נִשְׁכְּבוּ בְּשֶׁקֶט, כָּךְ שֶׁהַיְּלָדִים הֵבִינוּ שֶׁהַמַּיִם כִּבּוּ אֶת הָאֵשׁ שֶׁבְּתוֹכָם וְעַכְשָׁו הֵם מֵתִים, וְאָז הֵם סוֹבְבוּ אֶת בֶּרֶז הַבָּרָד חֲצִי סִיבוּב כִּי פָּחֲדוּ לִשְׁבֹּר חַלּוֹנוֹת שֶׁל אֲנָשִׁים – וְאַחֲרֵי זְמַן-מָה לֹא נִרְאוּ עוֹד דְּרָקוֹנִים מִתְנוֹעֲעִים.
וְאָז הֵבִינוּ הַיְּלָדִים שֶׁהֵם בֶּאֱמֶת מְשַׁחְרְרֵי הַמַּמְלָכָה.
"הֵם יִבְנוּ אַנְדַּרְטָה לִכְבוֹדֵנוּ," אָמַר הָארִי, "גְּבוֹהָה כְּמוֹ זוֹ שֶׁל נֶלְסוֹן! כָּל הַדְּרָקוֹנִים מֵתִים."
"אֲנִי מְקַוָּה שֶׁהַדְּרָקוֹן שֶׁחִכָּה לָנוּ בַּחוּץ מֵת!" אָמְרָה אֵפִי, "וּלְגַבֵּי הָאַנְדַּרְטָה, הָארִי, אֲנִי לֹא כָּל כָּךְ בְּטוּחָה. מָה הֵם יַעֲשׂוּ עִם כָּל כָּךְ הַרְבֵּה דְּרָקוֹנִים מֵתִים? יִקַּח שָׁנִים עַל גַּבֵּי שָׁנִים לִקְבֹּר אוֹתָם, וְאוּלַי עַכְשָׁו, כְּשֶׁהֵם לְגַמְרֵי רְטֻבִּים, הֵם לֹא יִשָּׂרְפוּ בִּכְלָל? הַלְוַאי שֶׁהַגֶּשֶׁם יִשְׁטֹף אוֹתָם לַיָּם."
אֲבָל זֶה לֹא קָרָה, וְהַיְּלָדִים הֵחֵלּוּ לַחְשׁשׁ שֶׁהֵם לֹא כָּל כָּךְ חֲכָמִים אַחֲרֵי הַכֹּל…
"מְעַנְיֵן לְמָה מְשַׁמֵּשׁ הַדָּבָר הָעַתִּיק הַזֶּה," אָמַר הָארִי. הוּא מָצָא בֶּרֶז יָשָׁן חָלוּד שֶׁנִּרְאָה כְּאִלּוּ לֹא הִשְׁתַּמְּשׁוּ בּוֹ שָׁנִים אֲרֻכּוֹת. הַתָּוִית שֶׁלּוֹ הָיְתָה מְכֻסָּה בְּטִנֹּפֶת וּבְקוּרֵי עַכָּבִישׁ. כְּשֶׁאֵפִי נִקְּתָה אוֹתוֹ מְעַט בִּקְצֵה הַחֲצָאִית שֶׁלָּהּ – כִּי בְּאֹפֶן מְסַקְרֵן לְמַדַּי, שְׁנֵי הַיְּלָדִים יָצְאוּ הַחוּצָה בְּלִי מִטְפְּחוֹת הַכִּיס שֶׁלָּהֶם – הִיא גִּלְּתָה שֶׁעַל הַתָּוִית שֶׁלּוֹ נִכְתַּב "בִּזְבּוּז".
"בּוֹא נְסוֹבֵב אוֹתוֹ", אָמְרָה. "אוּלַי הוּא יַעֲלִים אֶת הַדְּרָקוֹנִים."
הַבֶּרֶז הָיָה נֻקְשֶׁה מְאוֹד כִּי לֹא הִשְׁתַּמְּשׁוּ בּוֹ זְמַן רַב כָּל כָּךְ, אֲבָל יַחַד הֵם הִצְלִיחוּ לִפְתֹּחַ אוֹתוֹ וְאָז רָצוּ לַמַּרְאָה לִבְדֹּק מָה אֵרַע.
וּמָה שֶׁאֵרַע הוּא שֶׁחֹר עָגֹל גָּדוֹל שָׁחֹר נוֹצָר בְּלֵב מַפַּת אַנְגְלִיָּה, וְשׁוּלֵי הַמַּפָּה נָטוּ כְּלַפֵּי מַעְלָה כָּךְ שֶׁהַגֶּשֶׁם יָרַד דֶּרֶךְ הַחֹר.
"הוֹ! הֵידָד, הֵידָד, הֵידָד !" זָעֲקָה אֵפִי וּמִהֲרָה בַּחֲזָרָה אֶל הַבְּרָזִים וְסוֹבְבָה אֶת כָּל אֵלֶּה שֶׁנִּרְאוּ רְטֻבִּים. "גָּשׁוּם", "מֶזֶג אֲוִיר טוֹב וְנוֹחַ", "מֶזֶג אֲוִיר נָעִים עַד סוֹעֵר לִיבוּלֵי הַשָּׂדֶה" וַאֲפִלּוּ "רוּחַ דְּרוֹמִית" וְ"רוּחַ דְּרוֹמִית-מַעֲרָבִית", כִּי הִיא שָׁמְעָה אֶת אָבִיהָ אוֹמֵר פַּעַם שֶׁאֵלּוּ רוּחוֹת שֶׁמְּבִיאוֹת גֶּשֶׁם.
וְעַתָּה יָרְדוּ מַטְּחֵי מַבּוּל עַל הָאָרֶץ, וִירִיעוֹת שֶׁל גֶּשֶׁם נִשְׁפְּכוּ אֶל הַחֹר הֶעָגֹל הַגָּדוֹל שֶׁבְּמֶרְכַּז הַמַּפָּה, וְהַדְּרָקוֹנִים נִשְׁטְפוּ לָהֶם בְּמוֹרַד צִנּוֹר הַ"בִּזְבּוּז" בְּגוּשִׁים גְּדוֹלִים גְּדוֹלִים וִירֻקִּים וְהִתְפַּזְּרוּ בִּקְבוּצוֹת יְרֻקּוֹת שֶׁל דְּרָקוֹנִים יְחִידִים וְשֶׁל תְּרֵיסְרֵי דְּרָקוֹנִים מִכָּל הַגְּדָלִים הָאֶפְשָׁרִיִּים, הָחֵל בְּאֵלֶּה שֶׁנָּשְׂאוּ פִּילִים וְכַלֵּה בְּאֵלֶּה שֶׁמָּצָאתָ בְּכוֹס הַתֵּה שֶׁלְּךָ.
כָּעֵת לֹא נוֹתְרוּ עוֹד דְּרָקוֹנִים. הַיְּלָדִים סָגְרוּ אֶת בֶּרֶז הַ"בִּזְבּוּז", וְהֵם סָגְרוּ לְמֶחֱצָה אֶת בֶּרֶז "אוֹר הַשֶּׁמֶשׁ" – הוּא הָיָה שָׁבוּר, כָּךְ שֶׁלֹּא יָכְלוּ לִסְגֹּר אוֹתוֹ לְגַמְרֵי – וְהֵם סוֹבְבוּ אֶת "בָּהִיר עַד מְמֻזָּג" וְאֶת "גָּשׁוּם", וּשְׁנֵי הַבְּרָזִים נִתְקְעוּ, כָּךְ שֶׁלֹּא הָיָה נִתָּן לִסְגֹּר גַּם אוֹתָם, וְזֶה מַסְבִּיר אֶת מֶזֶג הָאֲוִיר בְּאַנְגְלִיָּה.
***
אֵיךְ הֵם חָזְרוּ הַבַּיְתָה? בְּרַכֶּבֶת הֶהָרִים שֶׁל סְנוֹדוֹן כַּמּוּבָן.
וְהַאִם הָאֻמָּה הָיְתָה אֲסִירַת תּוֹדָה לָהֶם? וּבְכֵן, הָאֻמָּה הָיְתָה רְטֻבָּה מְאוֹד. וּבַזְּמַן שֶׁחָלַף עַד שֶׁהָאֻמָּה הִתְיַבְּשָׁה, הִיא הֵחֵלָּה לְהִתְעַנְיֵן בַּהַמְצָאָה הַחֲדָשָׁה שֶׁל הֲכָנַת מָאפִינְס בְּמַצְנֵם חַשְׁמַלִּי, וְכָל הַדְּרָקוֹנִים כִּמְעַט שֶׁנִּשְׁכְּחוּ. דְּרָקוֹנִים אֵינָם כֹּה חֲשׁוּבִים אַחֲרֵי שֶׁהֵם מֵתִים וְנֶעֱלָמִים, וְאַתֶּם כְּבָר יוֹדְעִים שֶׁמֵּעוֹלָם לֹא הֻצַּע פְּרָס עַל הַעֲלָמָתָם.
וּמָה אַבָּא וְאִמָּא אָמְרוּ כְּשֶׁאֵפִי וְהָארִי חָזְרוּ הַבַּיְתָה?
יַקִּירַי, זוֹ שְׁאֵלָה מִסּוּג הַשְּׁאֵלוֹת הַטִּפְּשִׁיּוֹת שֶׁאַתֶּם, יְלָדִים, תָּמִיד שׁוֹאֲלִים. בְּכָל מִקְרֶה, וְרַק הַפַּעַם, לֹא אִכְפַּת לִי לְסַפֵּר לָכֶם.
אִמָּא אָמְרָה, "הוֹ, יַקִּירַי, יַקִּירַי, אַתֶּם בְּסֵדֶר – אַתֶּם בְּסֵדֶר! יְלָדִים שׁוֹבָבִים – אֵיךְ יְכָלְתֶּם לִהְיוֹת כָּל כָּךְ לֹא מְמֻשְׁמָעִים? לְכוּ לִישֹׁן מִיָּד."
וַאֲבִיהֶם הָרוֹפֵא אָמַר, "הַלְוַאי שֶׁיָּדַעְתִּי מָה אַתֶּם עוֹמְדִים לַעֲשׂוֹת! הָיִיתִי רוֹצֶה לִשְׁמֹר לְעַצְמִי מִין אֶחָד לְדֻגְמָה. זָרַקְתִּי אֶת זֶה שֶׁהוֹצֵאתִי מֵהָעַיִן שֶׁל אֵפִי. חָשַׁבְתִּי לְהַשִּׂיג אֶחָד טוֹב יוֹתֵר. לֹא צָפִיתִי אֶת הַהִכָּחֲדוּת הַמִּיָּדִית שֶׁל כָּל הַזַּן."
הַפְּרוֹפֵסוֹר לֹא אָמַר כְּלוּם, אֲבָל הוּא חִכֵּךְ אֶת יָדָיו. הוּא שָׁמַר אֶת הַדֻּגְמָה שֶׁלּוֹ – אֶת הַדְּרָקוֹן בְּגֹדֶל צַבְתָן שֶׁתְּמוּרָתוֹ נָתַן לְהָארִי חֲצִי כֶּתֶר – וְהוּא שׁוֹמֵר עָלָיו עַד עֶצֶם הַיּוֹם הַזֶּה.
אַתֶּם חַיָּבִים לְבַקֵּשׁ מִמֶּנּוּ שֶׁיַּרְאֶה לָכֶם אוֹתוֹ!
 מִי זוֹ חוּמִית? מַה קָרָה לָהּ, וְאֵיךְ הָיָה כָּל הַדָּבָר?
הִנֵּה, שְׁמַע.
בְּכָל יוֹם שִׁשִּׁי הָיוּ זְאֵבֵי וְאַבָּא הוֹלְכִים אֶל תַּחֲנַת הָרַכֶּבֶת. וּפַעַם כְּשֶׁהָיוּ בְּדֶרֶךְ הֶעָפָר, אֵצֶל הַתְּעָלָה, קָרָה דָּבָר. מַשָּׂאִית עֲמוּסַת שַׂקִּים עַד מְרוֹם סֻלְּמוֹתֶיהָ נָסְעָה וְהִתְנַדְנְדָה, וּכְשֶׁהִגִּיעָה לַתְּעָלָה וְהִתְאַמְּצָה לַעֲבוֹר – הִזְדַעְזֵעַ שַׂק אֶחָד לְמַעְלָה, וּקְצָת גַּרְעִינִים נִשְׁפְּכוּ אַרְצָה. הַמַּשָּׂאִית הִתְגַּבְּרָה כְּרֶגַע וְעָבְרָה הָלְאָה, אֲבָל עַל הֶעָפָר נוֹתְרָה עֲרֵמָה שֶׁל גַּרְגְּרֵי זָהָב. זְאֵבֵי לִקֵּט קְצָת בְּכַפּוֹ.
מַה יִהְיֶה אִתָּם כָּעֵת? – חָמַל עֲלֵיהֶם זְאֵבֵי וְשָאַל אֶת אַבָּא. תָּמִיד הוּא שוֹאֵל אֶת אַבָּא וְאַבָּא מְנַסֶה לִמְצוֹא וּלְהָשִׁיב.
גַּם הַפַּעַם סִפֵּר אַבָּא עַל הָאוֹפֶה, עַל טַחֲנַת הַקֶּמַח, עַל אַבְנֵי הָרֵחַיִם הַסּוֹבְבוֹת כְּבֵדוֹת, וְעַל גַּרְגּרֵי הַזָּהָב הָאֵלֶּה שֶׁנִּטְחָנִים לְקֶמַח לָבָן וְאַחַר-כָּךְ נֶאֲפִים לְלֶחֶם טוֹב.
אֲבָל מַה יִהְיֶה עַל מְעַט הַגַּרְגְּרִים הָאֵלֶּה? הִצְטַעֵר זְאֵבֵי – אֵיךְ אֵלֶּה יִהְיוּ לְלֶחֶם?
אַבָּא לֹא ידע. ואולי לֹא כִּכַּר לֶחֶם, וְרַק עוּגָה אַחַת? – אוּלַי.
וְאַחַר-כָּךְ הָלְכוּ לְדַרְכָּם. פֹּה וָשָׁם נֶעֶצְרוּ אֵצֶל פְּרָחִים שֶׁבְּצִדֵּי הַדֶּרֶךְ, וּבְמָקוֹם אֶחָד רָאוּ אֲפִלּוּ נַחֲלִיאֵלִי אֶחָד רוֹחץ וּמִתְרַחֵץ לוֹ בִּשְלוּלִית מֵי-גֶּשֶׁם פְּעוּטָה, מַתִּיז לְתַעֲנוּגוֹ מַיִם בִּכְנָפָיו וּמִתְהַדֵּר לִקְרַאת שַׁבָּת. אֲבָל עַל הַכְּבִישׁ הַגָּדוֹל רָצוּ מַחֲנוֹת-מַחֲנוֹת שֶׁל מְכוֹניּוֹת, מִתְחָרוֹת בְּרִיצָה לְהַגִּיעַ הַבַּיְתָה, בְּיוֹם שִׁשִּׁי לִפְנוֹת עֶרֶב.
יַד בְּיַד יָרְדוּ לְבַסּוֹף הַשְׁנַיִם וּבָאוּ אֶל הַתַּחֲנָה. וְהַקַּטָּר הַגָּדוֹל צָפַר אָז וּבָא, עָטוּף עָשָׁן גָּדוֹל וְקִיטוֹר גָּדוֹל, (כִּי זֶה הָיָה מִזְמַן וְעוֹד הָיוּ קַטָּרִים שֶׁל קִיטוֹר וְעָשָׁן – שֶׁהַיּוֹם כְּבָר אֵינָם וְלֹא תּוּכְלוּ לִרְאוֹת). וּבְרַעַשׁ גָּדוֹל בָּא וּבְצִלְצוּל גָּדוֹל, וְנַהַג קַטָּר, הֵצִיץ רֹאשׁוֹ מִן הָאֶשְׁנָב הַגָּבוֹהַּ. וּמֵאָחוֹר רִקְּדוּ וּבָאוּ לַהֲקָה שֶׁל קְרוֹנוֹת בְּשׁוּרָה אַחַת, כֻּלָּם מְצַחֲקִים אֵלֵינוּ בְּדֶלֶת וּבִשְׁנֵי חַלּוֹנוֹת, וְכֻלָּם קַלֵּי גַּלְגַּלִּים, עִם מֵאָה אוֹ אֶלֶף אַרְגְזֵי תַּפּוּזִים בְּבֶטֶן כָּל אֶחָד. עַד שֶׁפֶּתַע נֶעְצָר הַקַטָּר וְהָעֲצִירָה מִהֲרָה וְרָצָה לְאָחוֹר וְעָבְרָה מִּקָּרוֹן אֶל קָרוֹן, וְכַפּוֹת הַבַּרְזֶל שֶׁלָּהֶם נֶחְבְּטוּ כִּמְצִלְתַּיִם – עַד שֶׁנֶעֶצְרוּ כֻּלָּם, אֲפֹרִים וּשְׁקֵטִים וּמִתְבּוֹנְנִים, כְּאִלּוּ כָּךְ עָמְדוּ תָּמִיד. אֲבָל מִיַּד נִדְחֲפוּ מֵחָדָשׁ, וְהַדְּחִיפָה רָצָה מִן הַקָּרוֹן הָרִאשׁוֹן וְעַד הַקָּרוֹן הָאַחֲרוֹן וְכֻלָּם חָזְרוּ וְהֻסְּעוּ לְאָחוֹר וְהוּרְצוּ אֶל פַּסֵּי מְסִלָּה אַחֶרֶת, וְהָאִישׁ הַקָּטָן, שֶׁשָּׁמר עַל הַמַּחְסוֹם הַגָּדוֹל שֶׁבַּכְּבִישׁ, מִהֵר וְהוֹרִיד אֶת מַחְסוֹמוֹ, עִם שְׁלָטָיו הָאֲדֻמִים, וְקִצֵץ לִשְׁתַיִם אֶת רִיצַת הַמְּכוֹנִיּוֹת וְהָאוֹטוֹבּוּסִים שֶׁבַּכְּבִישׁ, אֵלֶּה מִכָּאן וְאֵלֶּה מִכָּאן, וְכֻלָּם רָתְחוּ אָז וְהִמְתִּינוּ בְּקֹצֶר-רוּחַ עַד שֶׁיַּעַבְרוּ כָּל הַקְּרוֹנוֹת וְיַעֲבֹר הַקַּטָּר הַגָּדוֹל עִם עֲשָׁנוֹ הַגָּדוֹל וְקִיטוֹרוֹ הַגָּדוֹל וְצִלְצוּלוֹ הַגָּדוֹל וְעִם נַהַג הַקַּטָּר הַמַּשְׁקִיף מִלְמַעְלָה, וְרַק אָז הֵנִיף הַמַּחְסוֹמַאי וְהֵרִים אֶת מַחְסוֹמָיו, וְהַשְׁיָרָה הָעֲצוּרָה שֶׁל הַמְּכוֹנִיּוֹת פָּרְצָה מִיָּד לִזְרוֹם בְּמֵצַר הַמַּחְסוֹם, דְחוּקָה, מְצַפְצֶפֶת, מְטַרְטֶרֶת וּמִתְנַשֶׁפֶת בַּמַּעְצוֹרִים – שֶׁכֵּן יוֹם שִׁשִּׁי הָיָה וּמִי אֵינוֹ נֶחְפָּז לְהַגִּיעַ?
וְכָךְ נָסְעָה הָרַכֶּבֶת וְחָזְרָה וְנָסְעָה פַּעַם אַחַר פַּעַם וְהַמַּחְסוֹם עָלָה וְיָרַד, עַד שֶׁהִתְחִיל הַיּוֹם לָרֶדֶת, וְהַשֶּׁמֶשׁ כְּבָר הָיְתָה נְמוּכָה, וְהָעֲנָנִים הַלְּבָנִים שֶׁבַּמַּעֲרָב הִתְחִילוּ מַוְרִידִים מֵעַל רָאשֵׁי הָאֶקָלִיפְּטוּסִים, וּזְאֵבֵי וְאַבָּא, וְלֹא בְּחֵשֶׁק, פָּנוּ לַחֲזוֹר, וְרַק הַכְּבִישׁ עוֹד הָיָה רוֹתֵחַ כּלּוֹ וּמַבְהִיק מִזֶּרֶם הַמְּכוֹנִיּוֹת הָרָצוֹת – הַבַּיְתָה.
יָד בְּיָד סָבְבוּ זְאֵבֵי וְאַבָּא אֶל דֶּרֶךְ הֶעָפָר הַהִיא, שֶׁלָּהֶם, הַשְׁלֵוָה, כְּשֶׁנִּזְכַּר זְאֵבֵי : וּמַה קָרָה לַעֲרֵמַת הַגַּרְגְרִים הַהִיא?
אַבָּא טָעַן כִּי צָרִיךְ לְמַהֵר הַבַּיְתָה, וְכִי הָעֲרֵמָה נִשְׁאֲרָה בְּוַדַּאי עַל מְקוֹמָהּ, כְּשֶׁהָיְתָה. אֲבָל טָעָה. וזְאֵבֵי הוֹרָה בְּאֶצְבַּע: הַבֵּט!
הוֹ, מָה! הָעֲרֵמָה הַזְּהֻבָּה וְהַשְּׁקֵטָה רָחֲשָׁה כֻּלָּהּ הִתְרוֹצְצוּת כֵּהָה, וּכְשֶׁגָּחֲנוּ לְהָצִיץ מִקָּרוֹב רָאוּ וְהִנֵּה עֲדַת נְמָלִים שְׁלֵמָה פָשְׁטָה בָּעֲרֵמָה הַשְּׁכוּחָה הַזּוֹ.
דָּבָר רִאשׁוֹן שֶׁעָלָה בְּדַעְתּוֹ שֶׁל זְאֵבֵי הָיָה לְגָרֵשׁ אֶת הַנְמָלִים הַפּוֹלְשׁוֹת הַלָּלוּ. אֲבָל אַבָּא הִצִּיעַ לְהַמְתִּין רֶגַע וּלְהִתְבּוֹנֵן וְלִרְאוֹת מָה.
אֵיזוֹ רִיצָה וְחִפָּזוֹן! כָּל הָעֲרֵמָה הָיְתָה חֲפוּזָה בְּחִפָּזוֹן! שִׁבְעָתַיִם מִמַּה שֶׁנֶחְפַּז בַּכְּבִישׁ הַגָּדוֹל וּבַמְּכוֹנִיּוֹת הַמַּבְרִיקוֹת הָהֵן. הֲגַם לַנְמָלִים יוֹם שִׁשִּׁי אַחַר הַצָּהֲרַיִם?
לֹא. אֲבָל הָעֲנָנִים הַוְרֻדִּים הָלְכוּ וְנַעֲשׂוּ סְגֻלִּים, וַאֲחָדִים כְּבָר הָיוּ אֲדֻמִּים לְגַמְרֵי, אַף כִּי אֲחָדִים הִשְׁתַּנּוּ וְנַעֲשׂוּ זְהֻבִּים כְּפִרְחֵי חַרְצִית – וְכֻלָּם עֲשׂוּיִים לְהִתְקַשֵּׁר כָּעֵת וּלְהַמְטִיר תַּחְתֵּיהֶם מִיָּד כְּשֶׁהַשֶּׁמֶשׁ תִּשְׁקַע. וְצָרִיךְ לְהַסְפִּיק. לְהַסְפִּיק לָרוּץ וּלְהַסְפִּיק לָשׁוּב, וְעוֹד לָרוּץ וְעוֹד לְהַסְפִּיק, לִפְנֵי רֶדֶת הַלַּיְלָה, לִפְנֵי רֶדֶת הַגֶּשֶׁם וְלִפְנֵי שֶׁתוֹשְׁבֵי קַן הַנְמָלִים שֶׁמֵעֵבֶר מִזֶּה יַרְגִּישׁוּ וְיָעוּטוּ גַּם הֵם לַחְטוֹף מִן הָרְכוּשׁ הַנָּטוּשׁ: לְהַסְפִּיק, לְהַסְפִּיק, לָרוּץ מַהֵר וּלְהַסְפִּיק!
אֲבָל כַּמָּה גָּדְלָהּ שֶׁל כָּל הַנְּמָלָה כֻּלָּהּ?
שֵׁשׁ רַגְלַיִם, שֵׁשׁ רַגְלַיִם לַנְּמָלָה, דַּקּוֹת דְּקִּיקוֹת, וְכֻלָּן רָצוֹת בְּכָל שֶׁשְׁתָּן, רָצוֹת וְגוֹרְרוֹת אֶת אֵלֶּה הַגַּרְגְּרִים הַגְּדוֹלִים שֶׁעַל פְּנֵי הַשְּׁבִיל הַדַּק הַזֶּה, הַמּוֹלִיךְ אֶל הַקֵּן שֶׁלָּהֶן.
נְמָלִים מְלֵאוֹת רָצוּ לְכָאן וְרֵיקוֹת אָצוּ לְכָאן. וְכָל הַזְּמַן הָיוּ נִתְקָלוֹת אַחַת בְּאַחַת, נוֹגְעוֹת רֶגַע זוֹ בְּזוֹ, בְּרָאשֵׁי מְשׁוֹשֵׁיהֶן וְנִפְרָדוֹת וְאָצוֹת לְהַסְפִּיק. וְאַחַר-כָּךְ כְּשֶׁכְּבָר הָיִינוּ צְרִיכִים לְהַמְשִׁיךְ וְלָלֶכֶת הַבַּיְתָה, רָאִינוּ פִּתְאֹם אֶת חוּמִית.
חוּמִית? מִי זוֹ?
נְמָלָה אַחַת מִכֻּלָּן. לֹא שׁוֹנָה בִּכְלוּם מֵאֲחֵרוֹת, חוּמָה כְּמוֹתָן, זְרִיזָה כּמוֹתָן, מַשְׁשָׁנִית כּמוֹתָן, וְאַחַת בְּתוֹךְ הַשּׁוּרָה כּמוֹתָן, וְהִיא קְטַנָּה, כְּכָל חַבְרוֹתֶיהָ פְּעוּטָה מִכָּל הָרְגָבִים שֶׁבַּדֶּרֶךְ, נְמוּכָה מִכָּל הָעֲשָׂבִים הַקְּטַנִּים, וְצִפֹּרֶן אֶצְבָּעוֹ הַקְטַנָּה שֶׁל זְאֵבֵי גְּדוֹלָה מֵאַרְבַּע אוֹ חָמֵשׁ שֶׁכְּמוֹתָהּ.
וּלְפִי מַה יָדַעְנוּ כִּי הִיא-הִיא חוּמִית מִכֻּלָּן?
הוֹ, לֹא לְפִי כְּלוּם, אֶלָּא רַק לְפִי הַגַּרְגֵּר שֶׁבְּפִיהָ. הַגַּרְגֵּר הָיָה סִימָנָהּ. הַגַּרְגֵּר הָיָה דִּגְלָהּ. גַּרְגֵּר אֶחָד גָּדוֹל אָחֲזָה בְּלִסְתוֹתֶיהָ, שֶׁהַמּוֹץ, מִשׁוּם-מַה, לֹא הֻפְרַד מֵעָלָיו, וּבְקָצֵהוּ נִשָׂא עוֹד חֹד שָׁבוּר שֶׁל הַמַּלְעָן – מַשָּׂא גָּדוֹל כִּפְלַיִם כְּגָדְלָהּ, וַאֲשֶׁר פֶּלֶא הוּא כֵּיצַד לֹא הַפַךְ אֶת הַפְּעוּטָה, גַּבָּהּ לְמַטָה וְרַגְלֶיהָ לְמַעְלָה.
נָכוֹן שֶׁקָּרוֹן שֶׁל רַכֶּבֶת יָכוֹל לִהְיוֹת עָמוּס בְּמֵאָה אוֹ בְּאֶלֶף תֵּבוֹת תַּפּוּזִים – מַשָּׂא הַגַּרְגֵּר הָאֶחָד הַזֶּה, הָיָה גָּדוֹל לָאֹרֶךְ, לָרֹחַב וְלַכֹּבֶד, מִכָּל הַנְּמָלָה הַקְּטַנָּה הַזּוֹ: גַּרְגֵּר אֶחָד יוֹתֵר גָּדוֹל מִכָּל הַקָּרוֹן!
בִּפְסִיעַת רֶגֶל אַחַת יָכוֹל זְאֵבֵי הַזֶּה לַעֲבוֹר מַה שֶׁחוּמִית הַזּוֹ צְרִיכָה לָרוּץ וְלָרוּץ בְּמֵאָה פְּסִיעוֹת כְּפוּלוֹת שֶׁשֶׁ, בְּרַגְלֶיה הַמְרַחֲפוֹת כְּחוּטֵי מֶשִׁי. כְּשֶׁאֲפִלּוּ מָתְנֵיהָ, מָתְנֵי הַסַּבָּלִית הַזּוֹ, דַּקִּים מִחוּט, וְדַקִּים אֶלֶף פַּעַם גַּם מִן הַדַּקִים שֶׁבַּמָּתְנַיִם, שֶׁהַדַּקָּה שֶׁבַּנְעָרִים מַעֲלָה בַּחֲלוֹמוֹתֵיהָ הַדַּקִּים – וּמְשׁוֹשֶׁיהָ הָיוּ דַּקִּים דַקִּיקִים וְנֶחְפָּזִים לְכָל צַד – וְעִם זֹאת לִסְתוֹתֶיהָ הָיוּ פְּעוּרוֹת וּטְעוּנוֹת בְּמַשָּׂא אַדִּירִים, וּכְמוֹ בִּצְבָת שֶׁל נַפָּח הָיָה אָחוּז בָּהֶן הַגַּרְגֵּר הַגָּדוֹל הַהוּא, הַגָּדוֹל וְהַמַּקְרִין.
– נֵלֵךְ אַחַר חוּמִית עַד שֶׁתַּגִּיע! – הִתְלַהֵב זְאֵבֵי, אַף כִּי יוֹם שִׁשִּׁי הָיָה, סָמוּךְ לִשְׁקִיעַת הַחַמָּה, וּלְאַבָּא הָיוּ נִמּוּקִים לְמַהֵר הַבַּיְתָה. אֲבָל זְאֵבֵי כְּבָר רָץ עַל אַרְבְּעוֹתָיו אַחַר חוּמִית, בְּצִדֵּי הַשְׁבִיל הַדַּקִּיק, שְׁבִיל הנְמָלִים; אֲשֶׁר יֵשׁ יְלָדִים, שֶׁמַּרְאֵה שְׁיָרַת נְמָלִים כָּזוֹ, מִשׁוּם-מַה, מְעוֹרֵר אוֹתָם דַּוְקָא לִקְפּוֹץ וְלִדְרוֹס אוֹתן בָּרַגְלַיִם, לְהַשְׁמִיד וּלְאַבֵּד.
הָהּ, כַּמָּה קָשֶׁה הָיָה לְחוּמִית זוֹ! הַמַּשָּׂא הֶעָצוּם חָסַם בְּכָל פַּעַם לֹא רַק אֶת דַּרְכָּהּ שֶׁלָּהּ, כִּי אִם אֶת דֶּרֶךְ כָּל רֵעוֹתֶיהָ, וְלֹא פַּעַם הֵטִיחָה אֶת קוֹרַת מַשָּׂאָה בְּרָאשֵׁי רֵעוֹתֶיהָ שֶׁבָּאוּ מִמּוּלָהּ, וְהֵן נִבְהֲלוּ לְמַדַּי, אַף כִּי לֹא אֵרַע לָהֶן רַע. וַאֲחָדוֹת, לְעֻמַּת זֹאת, בְּחֶפְּזוֹנָן אַף טִפְּסוּ וְרָצוּ וּפָסְחוּ עַל גַּבָּהּ, כְּאִלּוּ הָיְתָה לָהֶן רֶגֶב עַל הַשְׁבִיל, מִבְּלִי שֶׁחוּמִית הִתְרַעֲמָה. מִכָּל מָקוֹם פִּיהָ הָיָה אָחוּז וְאוֹחֵז בַּגַּרְגֵּר בְּחָזְקָה וְלֹא פָּנוּי לִכְלוּם.
אֲבָל אַחַר-כָּךְ, פִּתְאֹם רָאִינוּ אֵיךְ נִתְקַע בְּחֻדּוֹ, הַגַּרְגֵּר הַמְשֻׁנֶּה הַזֶּה, בּפֵרוּר חָצָץ. וְאֵיךְ חוּמִית הַמִּסְכֵּנָה הוּנְפָה תְנוּפָה פִּתְאֹם, אַף-כִּי הַרְפֵּה לֹא הִרְפְּתָה לִסְתוֹתֶיהָ מֵאֲחִיזָתָהּ, וּבְמַאֲמַצִּים לֹא מְעַטִּים וְלֹא פְּשׁוּטִים נִתְלַבְּטָה עַד שֶׁחָזְרוּ רַגְלֵיהָ וְשָׁבוּ-הִגִּיעוּ לָאֲדָמָה – וְשׁוּב הָיְתָה רָצָה הוֹדֶפֶת וְנוֹשֵׁאת כֹּבֶד מַשָּׂאָהּ לְפָנֶיהָ.
נֶחֶלְצָה מִזֶּה וּכְבָר נִתְחַבְּטָה בִּקְנֵה-עֵשֶׂב אַחֵר, עַד שֶׁלֹא הָיְתָה לָהּ בְּרֵרָה אֶלָּא רַק לָחֲזוֹר וְלִגְרוֹר גַּרְגְּרָהּ לְאָחוֹר, בִּנְסִיגָה, בִּמְהֻפָּךְ, וּבְלֹא לִרְאוֹת אֶת הַדֶּרֶךְ – אַף-כִּי גַם קֹדֶם לָכֵן, בְּשֵׂאתָהּ גַרְגְרָהּ לְפָנֶיהָ, כִּסָּה מַשָׂאָה וְחָסַם מִפָּנֶיהָ אֶת מַרְאֵה הָעוֹלֹם.
כֻּלָּן, כֻּלָּן הָיוּ נֶחְפָּזוֹת. אֵלֶּה רָצוּ מִימִינָהּ וְאֵלֶּה אָצוּ מִשְׂמֹאלָהּ, וַאֲחָדוֹת, כָּאָמוּר, אָצוּ רָצוּ גַּם עַל גַּבָּהּ, וְהִיא לֹא הִרְפְּתָה. גַּם כְּשֶׁרִגְבֵי עָפָר קְטַנִּים יָצְאוּ כְּנֶגְדָּהּ פִּתְאֹם עַל הַשְּׁבִיל, וְהָיוּ לָהּ כְּסִלעֵי מָגוֹר. טַפֵּס טִפְּסָה וְעָלְתָה עַל כָּל אֶחָד וְגָרְרָה גַּרְגְּרָהּ לְמַעְלָה, וְטַפֵּס טִפְּסָה וְיָרְדָה מֵעַל כָּל אֶחָד וְגָרְרָה גַּרְגְּרָהּ לְמַטָּה, וּמָשְׁכָה וְהוֹסִיפָה וְהָדְפָה, פָּנְתָה לְכָאן וְנִסְּתָה לְכָאן, וְתָמִיד בְּתוֹךְ הַשְּׁבִיל וְלֹא יוֹצֵאת מִמֶּנּוּ, וּבְלֹא לְהַתִּיר גַּם לִכְהֶרֶף אֶת פִּיהָ הַסָּגוּר בְּחָזְקָה.
וּלְפֶתַע קָרָה דָּבָר. כִּי הַגַּרְגֵּר נִתְפַּס בְּרֹאשׁ רֶגֶב עָפָר אֶחָד, נָמוּךְ כְּאֶצְבָּעוֹן אֲבָל גָּבוֹהַּ כְּהַר חֶרְמוֹן. וּבְאֶמְצַע רִיצָתָהּ נִמְצְאָה חוּמִית פִּתְאֹם תּלוּיָה בָּאֲוִיר, וְשֵׁשׁ רַגְלֶיהָ פִּרְפְרוּ וּפִרְפְּרוּ בָּרֵיק, וְרַק לִסְתוֹתֶיהָ הָיוּ אֲחוּזוֹת בְּמַשָׂאָהּ – וְהִיא אֲחוּזָה כָּךְ מֵעַל הַתְּהוֹם עַד שֶׁנִתְעַרְעֲרָה מֵרֹב הִתְלַבְּטוּת וְנָפְלָה אַרְצָה. אַל תִּבָּהֵל. לֹא אֵרַע לָהּ רַע. וְאַף לֹא נִשְׁתַּהֲתָה כְּלָל, וְלֹא גָּנְחָה וְלֹא הִתְגַּנְּחָה, וְלֹא מִשְׁשָׁה עַצְמָהּ, וְלֹא רִחֲמָה עַל עַצְמָהּ, אֶלָּא אַךְ חָשָׁה בְּקַרְקַע מִתַּחַת רַגְלֶיהָ – נֶחְפְּזָה, וְלֹא נָחָה וְלֹא רָגְעָה עַד שֶׁשׁוּב טִפְּסָה עַל גָּבְהֵי מְרוֹמֵי אוֹתוֹ אֶצְבָּעוֹן-חֶרְמוֹן, וּבִן כְּהֶרֶף פָּעֲרָה אָז לִסְתוֹתֶיהָ וְתָפְשָׂה בַּגַּרְגֵּר הַהוּא, שֶׁאוּלַי נִרְדַּם לוֹ בֵּינָתַיִם בִּמְרוֹמָיו, שָׁטוּח שָׁם לְנֹכַח קַוֵּי הַשֶּׁמֶשׁ הָאַחֲרוֹנוֹת, שֶׁאֲפִלּוּ אֶת הַתַּרְנְגוֹלוֹת הַגְּדוֹלוֹת הֵן מַרְדִּימוֹת, וּבְכֹחַ מְחֻדָּשׁ תָּפְשָׂה בּוֹ חוּמִית וְגָרְפָה אוֹתוֹ בִּנְסִיגָה עַזָּה, וּבְתְנוּפָה אַחַת צָנְחָה אִתּוֹ תּהוֹמָה, וְהוּא אָחוּז בְּפִיהָ, וְנָפְלָה וְהִגִּיעָה אַרְצָה, וּבְלֹא אַבֵּד רֶגַע לְבַטָּלָה כְבָר שִׁנְּסָה מָתְנֶיהָ הַדַּקִּיקוֹת – וּכְבָר רָצָה בְּלֹא לִסְטוֹת אַף כִּמְלוֹא פִּסַּת רֶגֶל דְּקִּיקָה מִן הַכִּוּוּן הַנָּכוֹן – וְרַק הִכְפִילָה רִיצָתָהּ לְהַשִּׂיג מַה שֶׁהִפְסִידָה עַל הַצּוּקִים.
וְאָז בָּא קְנֵה עֵשֶׂב אֶחָד. כָּזֶה מִין גִּבְעוֹלוֹן דַּק שֶׁזְאֵבֵי וְכָל אֶחָד, וגַם תִּינוֹק בֶּן שָׁנָה, יָכוֹל לַהַסִּיעוֹ בְּמַשַׁב-פֶּה אֶחָד עַד אֲמֶרִיקָה. אֶלָּא שֶׁלְּחוּמִית הָיָה הַגִּבְעוֹל הַזֶּה כְּקוֹרַת אֶקָלִיפּטוּס בֶּן שִׁבְעִים שָׁנָה שֶׁיֵּשׁ כָּמוֹהוּ, לְעֹבִי וּלְגֹבַהּ, אוּלַי רַק שְׂרִידִים אֲחָדִים בְּמִקְוֵה-יִשְׂרָאֵל, וְאוּלַי רַק בּוֹדְדִים בְּפֶתֶח-תִּקְוָה.
כָּל-כָּךְ הַרְבֵּה מִכְשׁוֹלִים, עַד שֶׁחֲדֵלִים לְהַאֲמִין שֶׁתִּגְבַּר עֲלֵיהֶם, אוֹ שֶׁתּוּכַל לְהַגִּיעַ לְמַטְּרָתָהּ, וְאִי-אֶפְשָׁר עוֹד לִרְאוֹת בְּסִבְלָהּ. אֵין פֶּלֶא אֵפוֹא אִם הָמָה פִּתְאֹם לִבּו שֶׁל זְאֵבֵי , וּבִקֵּשׁ לְהוֹשִׁיט לָהּ אֶצְבַּע וּלְהַגְבִּיהָהּ וּלְשֵׁאתָהּ עַד מְקוֹמָהּ. לַעֲשׁוֹת לָהּ קְפִיצַת הַדֶּרֶךְ, כְּעַל אֶצְבַע יָדוּ שֶׁל עֲנָק טוֹב וּמֵיטִיב פִּלְאִי – אֲשֶׁר רָאָה בְּצָרָתָהּ וְהוֹשִׁיעָהּ. אֲבָל אַבָּא הֵנִיד רֹאשׁוֹ, וְרָמַז לְהַנִּיחָהּ לְנַפְשָׁהּ, וְתַעֲשֶׁה לָהּ כְּפִי דַּרְכָּה וּכְפִי כֹּחָה. נְמָלִים עֲמֵלוֹת לְעָמָל יֻלָּדוּ, אָמַר, בְּלֹא אֶצְבַע עֲנָק מוּשֶׁטֶת לָהֶן. אַף-כִּי זְאֵבֵי לֹא הֵבִין לָמָּה לֹא.
גָּחוּן הָיָה עַל שְׁבִיל הַנְּמָלִים. אֶצְבָּעוֹ מוֹרָה כָּל הַזְּמַן וְקוֹלוֹ לֹא חָדַל מִצַּלְצֵּל וּמֵהַכְרֵז עַל כָּל מַה שֶׁעֵינָיו רוֹאוֹת, וְאַבָּא שֶׁהֵצִיץ מֵעֵבֶר כְּתֵפוֹ שֶׁל זְאֵבֵי, הָיָה גַּם מַשִּׂיא מִפַּעַם לְפַעַם עֵינָיו אֶל פַּאֲתֵי הַשָּׁמַיִם, אֶל הָעֲנָנִים שֶׁהִתְרַבּוּ בַּמַּעֲרָב, וְהָלְכוּ וְהִתְכַּהוּ, וְאֶל הַחשֶׁךְ שֶׁהָיָה אוֹרֵב מִתַּחְתֵּיהֶם, וְאֶל הַמָּקוֹם אֲשֶׁר הַשֶׁמֶשׁ כְּבָר נִבְלְעָה בּוֹ לִפְנֵי רֶגַע, וְאֶל מֵעֵבֶר לַגְבָעוֹת הַמַּחֲשִׁיכוֹת וְאֶל צִיּוּרֵי הַבְּרוֹשִׁים הַשְּׁחוֹרִים שֶׁמֵּעֲלֵיהֶן.
מֻכְרָחִים לַעֲזוֹר לָהּ! – נָשָׂא עַתָּה זְאֵבֵי עֵינָיו מִלְּמַטָה אֶל עֵינֵי אַבָּא לְמַעְלָה, לָמָּה לֹא לְהושִׁיט לָהּ פִּסַּת קַשׁ וּלְהוֹלִיכָהּ? אוֹ, לָמָּה לֹא לָקַחַת מְלוֹא חָפְנַיִם מִן הַגַּרְגְּרִים וּלְשָׁפְכָם יָשָׁר אֶל קַן הנְמָלִים פְּנִימָה? אוֹ לָמָּה לֹא לַעֲשׂוֹת כָּל דָּבָר טוֹב שֶׁהוּא? אֲבָל אַבָּא רַק הֵנִיד רֹאשׁוֹ וְרָמַז לוֹ מִמְרוֹמִים שֶׁלֹא לְהִתְעָרֵב.
וְחוּמִית הוֹסִיפָה בֵּינָתַיִם לָרוּץ. בְּכָל הַכֹּחַ הַגָּדוֹל שֶׁבְּגוּפָהּ הַפָּעוּט. אֲחוּזָה בְּמַשָּׂאָהּ, בֵּין מְּאוֹת אַחְיוֹתֶיהָ אֲשֶׁר כָּל אַחַת מֵהֶן הָיְתָה אֲחוּזָה בְּמַשָּׂאָהּ, נְמָלָה-נְמָלָה לְמַשָׂאָה וּלְרִיצָתָהּ, וּכְאִלּוּ עָלֶיהָ הַכֹּל – אֶלָּא שֶׁחוּמִית אֵינָהּ כְּכֻלָּן, עָלֶיהָ הָיָה מוּשָׂם יוֹתֵר מֵאֲשֶׁר עַל כָּל אַחַת, כָּבֵד הָיָה מַשָּׂאָהּ וְגדוֹל כִּפְלַיִם. הֲלֹא רוֹאִים אֵיךְ כֻּלָּן שׁוֹטְפוֹת-עוֹבְרוֹת עַל פָּנֶיהָ בִּמְרוּצָתָן, לְפִי שֶׁלָּהֶן קַל – וְלָהּ כָּבֵד. וְלָמָּה אֵין עוֹזֵר לָעֲלוּבָה? לָמָּה אַחְיוֹתֶיהָ מַחֲשׁוֹת? וְאוּלַי מִן הַצֶּדֶק בְּכָל-זֹאת, לְהוֹשִׁיט לָהּ אֶצְבַּע – גְמוּל כָּל מַאֲמַצֶּיהָ?
אֲבָל מַמָּשׁ בְּרֶגַע זֶה קָרָה דָבָר. נְמָלָה אַחַת בָּאָה מִמּוּל פָּנֶיהָ שֶׁל חוּמִית וּכְשֶׁנִּתְקְלָה בָּהּ, נִשְׁתַּהֲתָה, הֵרִימָה מְשׁוֹשֶׁיהָ וְסָחָה מַשֶׁהוּ עִם מְשׁוֹשֵׁי חוּמִית, דִבּוּר קָצָר מאֹד. וְחוּמִית, לֹא תַּאֲמִין, הִקְשִׁיבָה, וְאֶת אֲשֶׁר לֹא מִכשׁוֹל וְלא פֶּגַע אִלְּצוּהָ לַעֲשׂוֹת, עָשֹׂה עָשָׂה מַגָּע קַל-מְרַחֵף זֶה – וְחוּמִית הִקְשִׁיבָה וּפָעֲרָה לִסְתוֹתֶיהָ הַמְהֻדָּקוֹת שֶׁלָּהּ, וְהַגַּרְגֵּר הֻנַּח אַרְצָה. וְהַלֵּזוּ, הַשְׁנִיָּה, פָּעֲרָה אָז לִסְתוֹתֶיהָ שֶׁלָּהּ וְתָפְשָׂה בּוֹ, בַּגַּרְגֵּר הַשָׁקֵט הַזֶּה, הַמַּקְרִין, וּכְבָר מִיָּד הָיְתָה אֲחוּזָה וּמְאֻחֶזֶת בּוֹ, וּכְבָר נוֹשֵׂאת אוֹתוֹ כְּאִלּוּ שֶׁלָּהּ הוּא, וּכְאִלּוּ כָּךְ טוֹב וְכָךְ יָפֶה; וְאִלּוּ חוּמִית, שֶׁהָיְתָה צְרִיכָה עַתָּה לָשֶׁבֶת רֶגַע מִן הַצַּד וּלְהִנָּפֵשׁ, לִמְחוֹת זֵעָה, אִם גַּם נְמָלָה מֵזִיעָה, וְלְהָשִׁיב רוּחָהּ וּלְנַפְנֵף – אִם גַּם נְמָלָה מְנַפְנֶפֶת לָהּ – אוֹ שֶׁמָּא לְנַסּוֹת לִתְפּוֹשׂ וְלָשֵׂאת עִם אֲחוֹתָהּ בִּשְׁתַּיִם – אֲבָל, הִיא לֹא עָשְׂתָה לֹא זֶה וְלֹא זֶה, אֶלָּא פָּנְתָה מִיָּד וְסָבְבָה עַל שֶׁשֶׁת עֲקֵבֶיהָ, בְּלֹא הַפְסֵד זְמַן, וְהִתְחִילָה רָצָה לְאָחוֹר – לְהַסְפִּיק וּלְהָבִיא עוֹד גַּרְגֵּר אֶחָד, בְּטֶרֶם חֹשֶׁךְ.
אֲבָל, אַךְ יָצְאָה לַדֶּרֶךְ, רֵיקָה וְקַלָּה – וּכְבָר קָרָה דָּבָר! מַה קָרָה? לֹא הָיְתָה עוֹד חוּמִית! אָבְדָה בֵּין כָּל רִיצוֹת הָרָצוֹת. אָבַד דִּגְלָהּ נֶעְלַם סִימָנָהּ. וְנֶהֶפּכָה לְעוֹד נְמָלָה אַחַת מֵהַרְבֵּה מְאֹד נְמָלִים שֶׁכְּמוֹתָהּ, שֶׁכֻּלָּן בְּרִיצָה הֵן רָצוֹת בַּשְׁבִיל הַדַּק הַהוּא לְהַסְפִּיק, עַד שֶׁלֹא יֵרֵד הַחשֶׁךְ, עַד שֶׁלֹא יַתְחִיל הַגֶּשֶׁם, כָּל עוֹד אֶפְשָׁר, כָּל עוֹד יֵשׁ לָהֶן שָׁעָה קְטַנָּה וּבְהִירָה – יָצְאָה וְרָצָה וְאֵין עוֹד חוּמִית.
אֲבָל כָּעֵת, כְּשֶׁכְּבָר בֶּאֱמֶת אֶפְשָׁר הָיָה לָקוּם וְלָלֶכֶת הַבַּיְתָה, קָרָה דָּבָר אַחֵר.
הַשָּׁעָה הַקְּצָרָה מְאֹד, שֶׁעַד לַחֲשֵׁכָה, נֶעֶשָׂתה פִּתְאֹם אַחֶרֶת. שָׁעָה גְּדוֹלָה מְאֹד, שָׁעָה פְּתוּחָה וּמְלֵאָה, כָּזוֹ שֶׁיֵשׁ בָּהּ מּקוֹם לְכָל מִינֵי הַדְּבָרִים וּלְעוֹד יוֹתֵר. וּכְלָל לֹא הָיָה דֹחַק לַחֲזוֹר מַהֵר הַבַּיְתָה. בְּשׁוּם מָקוֹם אֵין כָּעֵת יוֹתֵר מִמַּה שֶׁיֵשׁ פֹּה כָּעֵת. רַק צָרִיךְ אוּלַי לְבַקֵּשׁ כִּי תַּמְתִּין לָהּ הַשָּׁעָה הַקְטַנָּה הַזּוֹ אִתָּנוּ, שְׁעַת הַנְמָלִים, וְלֹא תַּעֲבֹר לָהּ מַהֵר כְּמוֹ הַכֹּל.
תְּבַקְשׁוּ?
אֲנִי מְבַקֵּשׁ.
 מוֹלִי אָהֲבָה אֶת הַכּוֹבַע הָאָדֹם שֶׁלָּהּ. הוּא הָיָה רָחָב וְעָגֹל וּבָהִיר. הוּא הָיָה מַרְהִיב וְחַף מִקִּשּׁוּטִים. הוּא הָיָה יָכוֹל לִהְיוֹת פָּרַת משֶׁה רַבֵּנוּ, הוּא הָיָה יָכוֹל לִהְיוֹת עַגְבָנִיָּה אוֹ דְּרָקוֹן אֵשׁ אָדֹם-אָדֹם בְּצֶבַע שֶׁל שְׂפָתוֹן אָדֹם. אֲבָל הוּא הִתְאַפֵּק וְהָיָה רַק כּוֹבַע, וּמוֹלִי אָהֲבָה אוֹתוֹ עַל כָּךְ.
וְאָז, יוֹם אֶחָד, אִמָּא שֶׁל מוֹלִי קָנְתָה לָהּ כּוֹבַע כָּחֹל קָטָן. הַכּוֹבַע הַזֶּה הָיָה עַרְמוּמִי וְקַל דַּעַת, וְהוּא לֹא יָדַע שׁוּם סוֹדוֹת. מוֹלִי חִיְּכָה בְּנִימוּס וְאָמְרָה תּוֹדָה. הִיא לֹא רָצְתָה שֶׁאִמָּא שֶׁלָּהּ אוֹ הַכּוֹבַע הַכָּחֹל יֵעָלְבוּ. הִיא תָּלְתָה אֶת הַכּוֹבַע הָאָדֹם עַל הַמִּתְלֶה וְחָבְשָׁה בְּאוֹתוֹ יוֹם אֶת הַכּוֹבַע הַכָּחֹל. אֲבָל לִפְנֵי שֶׁיָּצְאָה הַחוּצָה, הִיא הִצְמִידָה אֶת שְׂפָתֶיהָ אֶל הַכּוֹבַע הָאָדֹם וְלָחֲשָׁה, "אֲנִי אוֹהֶבֶת אוֹתְךָ וְתָמִיד אֶרְצֶה אוֹתְךָ."
כְּשֶׁאָחִיהָ הַקָּטָן בִּילִי יָצָא לַגִּנָּה, הִתְבָּרֵר לְמוֹלִי שֶׁאִמָּא שֶׁלָּהּ קָנְתָה לוֹ כּוֹבַע כָּחֹל בְּדִיּוּק כְּמוֹ הַכּוֹבַע הַכָּחֹל הֶחָדָשׁ שֶׁלָּהּ. מוֹלִי הָיְתָה מְנֻמֶּסֶת וְלֹא אָמְרָה מָה דַּעְתָּהּ עַל זֶה.
אֲבָל כְּשֶׁאִמָּא שֶׁל מוֹלִי יָצְאָה מֵהַבַּיִת בְּרֹב-עֵסֶק וּבְצִלְצוּל מַפְתְּחוֹת, בִּילִי פָּרַץ בְּבֶכִי. "אִמָּא בָּא עִם!" הוּא אָמַר.
"אַתְּ מְצִיקָה לְאָחִיךְ, גְּבֶרֶת צְעִירָה?" אָמְרָה אִמָּא שֶׁל מוֹלִי בַּחֲרִיפוּת וּפָתְחָה אֶת דֶּלֶת הַמְּכוֹנִית.
מוֹלִי הִרְגִּישָׁה כְּאִלּוּ נַדְנֵדָה בְּגַן הַשַּׁעֲשׁוּעִים הִסְתַּבְּכָה בַּשַּׁרְשְׁרוֹת שֶׁלָּהּ וְהֵעִיפָה אוֹתָהּ לָאָרֶץ, ווּאָאָםם, עָפָר בַּנְּחִירַיִם וּבְלִי אֲוִיר לִנְשִׁימָה. הִיא תָּפְסָה אֶת הַכּוֹבַע הַכָּחֹל בִּשְׁתֵּי יָדֶיהָ וּמָשְׁכָה אוֹתוֹ לְמַטָּה עַל אָזְנֶיהָ כְּדֵי לֹא לוֹמַר מַשֶּׁהוּ נִבְזִי.
הִיא לֹא הֵצִיקָה לְבִּילִי, אֲפִלּוּ לֹא פַּעַם אַחַת, מֵרֶגַע שֶׁאַבָּא שֶׁלָּהּ עָזַב אֶת הַבַּיִת.
"אֲנִי כְּבָר מְאַחֶרֶת," אָמְרָה אִמָּא שֶׁל מוֹלִי לְבִּילִי, נָתְנָה לוֹ נְשִׁיקָה עַל הָרֹאשׁ וְנִתְּקָה אֶת יָדָיו מֵהַמְּעִיל שֶׁלָּהּ. "מוֹלִי תִּקַּח אוֹתְךָ, חֹמֶד. נָכוֹן שֶׁהַכּוֹבָעִים שֶׁלָּכֶם מְתוּקִים?" הִיא סָגְרָה אֶת דֶּלֶת הַמְּכוֹנִית וְנָסְעָה לָהּ, וְרוּוּם, בְּלִי לוֹמַר שָׁלוֹם לְמוֹלִי.

#

בַּגַּן שָׂמָה מוֹלִי אֶת הַכּוֹבַע הַכָּחֹל בַּתָּא שֶׁלָּהּ וְהִסְתּוֹבְבָה בְּרֹאשׁ גָּלוּי. גְּבֶרֶת טֵלִיוֵלֶר זָקְפָה גַּבָּה בְּהַפְתָּעָה. גְּבֶרֶת טֵלִיוֵלֶר הָיְתָה הַצְּעִירָה בְּשׁוֹשֶׁלֶת שֶׁל גַּנָּנוֹת רַבּוֹת-עָצְמָה שֶׁרֵאשִׁיתָהּ בִּימֵי הַפֵיָה הַקּוֹסֶמֶת מוֹרְגָּן לֶה פֵיי, וְהִיא לֹא הָיְתָה טִפְּשָׁה. מוֹלִי מִצְמְצָה פַּעֲמַיִם כְּדֵי לְסַמֵּן לִגְבֶרֶת טֵלִיוֵלֶר שֶׁהַכּוֹבַע עוֹד יַחְזֹר.
מוֹלִי הָיְתָה הַרְבֵּה פָּחוֹת חֲזָקָה בְּלִי הַכּוֹבַע שֶׁלָּהּ, וְהַיְּלָדִים הָאֲחֵרִים יָדְעוּ זֹאת. שֵׁרוֹן הַשֵּׁדוֹנִית קִשְׁקְשָׁה בְּצֶבַע סָגֹל עַל כָּל הַתְּמָנוּן שֶׁמּוֹלִי צִיְּרָה, וּמוֹלִי הִרְשְׁתָה לָהּ. פִּיטֶר הַפַּחְדָן וּמַרְטִין הַמַּרְגִּיז לָקְחוּ אֶת כָּל הַקֻּבִּיּוֹת הַיְּרֻקּוֹת וְלֹא נָתְנוּ לָהּ לְשַׂחֵק אֲפִלּוּ בְּאַחַת, וּמַרְתָה הַמַּתִּישָׁה וּמִינָה הַמִּתְחַזָּה עָקְפוּ אֶת מוֹלִי בַּתּוֹר לַאֲרוּחַת הַצָּהֳרַיִם. אַף אֶחָד מֵהֶם לֹא הָיָה מֵעֵז אִם מוֹלִי לֹא הָיְתָה חַסְרַת כּוֹבַע.
לָכֵן מוּבָן לְגַמְרֵי לָמָּה מוֹלִי טָסָה הַבַּיְתָה כְּמוֹ טִיל. הִיא אָחֲזָה בַּיָּד שֶׁל בִּילִי הַקָּטָן וְגָרְרָה אוֹתוֹ בְּכָזֹאת מְהִירוּת, עַד שֶׁנָּפַל פַּעֲמַיִם וְהִתְחִיל לִבְכּוֹת. מוֹלִי הִתְנַצְּלָה וְשָׁרָה לוֹ "קוּם בָּחוּר עָצֵל" וְגָרְרָה אוֹתוֹ הַבַּיְתָה קְצָת יוֹתֵר לְאַט.
אֲבָל כְּשֶׁמּוֹלִי הִגִּיעָה לַמִּתְלֶה, הַכּוֹבַע הָאָדֹם לֹא הָיָה שָׁם.
"אֵיפֹה הַכּוֹבַע שֶׁלִּי?" הִיא שָׁאֲלָה אֶת אִמָּא שֶׁלָּהּ.
"הַכּוֹבַע הַיָּשָׁן שֶׁלָּךְ? חֹמֶד, הוּא קָטָן עָלַיִךְ. הַכּוֹבַע הֶחָדָשׁ לֹא מוֹצֵא חֵן בְּעֵינַיִךְ?"
"אֵי-פֹה-הוּא?" שָׁאֲלָה מוֹלִי.
אִמָּא שֶׁלָּהּ אָמְרָה, "נִפְטַרְתִּי מִמֶּנּוּ."
וְאָז מוֹלִי רָתְחָה:
"בִּלְתִּי-מִתְקַבֵּל-עַל-הַדַּעַת!
בִּלְתִּי-סָבִיר!
בִּלְתִּי-אֶפְשָׁרִי!
בִּלְתִּי-נִסְבָּל!
וּמַמָּשׁ לֹא בְּסֵדֶר!"
מוֹלִי זָרְקָה אֶת הַכּוֹבַע הַכָּחֹל עַל הָאָרֶץ וּבָעֲטָה בּוֹ, וְאִמָּא שֶׁלָּהּ לָקְחָה אוֹתָהּ לַחֶדֶר שֶׁלָּהּ וְהִשְׁאִירָה אוֹתָהּ שָׁם.
אוֹי, כּוֹבַע אָדֹם!
אוֹי, כּוֹבַע אָדֹם!
אוֹי, כּוֹבַע אָדֹם!

#

בַּאֲרוּחַת הָעֶרֶב מוֹלִי עֲדַיִן הָיְתָה בְּמַצַּב רוּחַ רַע, אֲבָל אִמָּא שֶׁלָּהּ אָמְרָה, "אֲנִי מִצְטַעֶרֶת שֶׁנִּפְטַרְתִּי מֵהַכּוֹבַע הָאָדֹם שֶׁלָּךְ, חֹמֶד." אָז מוֹלִי, שֶׁיָּדְעָה כַּמָּה קָשֶׁה לִמְבֻגָּרִים לְהִתְנַצֵּל, אָמְרָה, "בְּסֵדֶר."
אֲבָל זֶה לֹא הָיָה בְּסֵדֶר.
לָכֵן בְּאוֹתוֹ לַיְלָה מוֹלִי צִחְצְחָה שִׁנַּיִם בִּמְהִירוּת הַבָּזָק וְלָבְשָׁה אֶת הַפִּיגָ'מָה שֶׁלָּהּ בְּעַצְמָהּ. בִּזְמַן שֶׁאִמָּא שֶׁלָּהּ עֲדַיִן נֶאֶבְקָה בַּשִּׁנַּיִם וּבְמִבְרֶשֶׁת הַשִּׁנַּיִם שֶׁל בִּילִי, מוֹלִי קָפְצָה עַל הַמָּקוֹם הַמְּיֻחָד בַּמִּטָּה שֶׁלָּהּ וְעָפָה
הַחוּצָה מֵהַחַלּוֹן
 וְעַל עֲנַף עֵץ הָאֹרֶן
וְקָפְצָה
 מֵעַל לַגַּג וְעַל רֹאשׁ עַמּוּד הַטֵּלֵפוֹן
 וְגָלְשָׁה עַל הַכְּבָלִים
 אֶל הַיַּעַר
 לְבִקּוּר אֵצֶל מַלְכַּת הַיַּנְשׁוּפִים.
מַלְכַּת הַיַּנְשׁוּפִים בְּדִיּוּק שָׁתְתָה תֵּה מִסֵּפֶל מַתֶּכֶת. שְׂעָרָהּ הַלָּבָן הִזְדַּקֵּר מֵרֹאשָׁהּ בְּכָל הַכִּוּוּנִים. הִיא לָבְשָׁה שְׁנֵים-עָשָׂר מְעִילִים וּכְפָפוֹת עִם חֹרִים שֶׁמִּתּוֹכָם בִּצְבְּצוּ הָאֶצְבָּעוֹת שֶׁלָּהּ, אֲדֻמּוֹת וּמְעֻקָּמוֹת. מוּלָהּ בָּעֲרָה מְדוּרָה בְּתוֹךְ פַּחִית צֶבַע יְשָׁנָה, וּשְׁנֵים-עָשָׂר יַנְשׁוּפִים יָשְׁבוּ סְבִיבָהּ בְּמַעְגָּל: לִילִית שֶׁלֶג, יַנְשׁוּף שְׁאוֹל, יַנְשׁוּף שֵׁדוֹנִי, כּוֹס חֲרָבוֹת, אוֹחַ צוֹוֵחַ, יַנְשׁוּף חֲצוֹת-לַיִל, כּוֹס-בָּרָה, יַנְשׁוּף טִיק-טָק, יַנְשׁוּף לֹא-תּוּכְלִי-לִרְאוֹת-אוֹתוֹ-כְּשֶׁתַּבִּיטִי, אוֹחַ קְרָב, יַנְשׁוּף יְדִידוּת וְתִנְשֶׁמֶת-שֶׁאֵינָהּ.
לְמוֹלִי הָיָה קַר, אֲבָל הִיא יָדְעָה טוֹב מְאוֹד שֶׁלֹּא כְּדַאי לָהּ לְהִתְחַמֵּם לְיַד הַמְּדוּרָה שֶׁל מַלְכַּת הַיַּנְשׁוּפִים בְּלִי לְבַקֵּשׁ. הִיא נָטְעָה אֶת רַגְלֶיהָ הַיְּחֵפוֹת בַּשֶּׁלֶג וְאָמְרָה, "אֲנִי מְחַפֶּשֶׂת אֶת הַכּוֹבַע הָאָדֹם שֶׁלִּי."
"מְמְמְ, כֵּן," אָמְרָה מַלְכַּת הַיַּנְשׁוּפִים וְלָגְמָה מֵהַתֵּה. "בּוֹאִי תִּתְחַמְּמִי, מֹתֶק."
"אַתְּ בְּטוּחָה?" אָמְרָה מוֹלִי.
"אָה, כֵּן," אָמְרָה מַלְכַּת הַיַּנְשׁוּפִים.
"אֲנִי אוּכַל לָלֶכֶת מָתַי שֶׁאֶרְצֶה?" שָׁאֲלָה מוֹלִי.
"אָה, כַּמּוּבָן," אָמְרָה מַלְכַּת הַיַּנְשׁוּפִים.
"וְשׁוּם דָּבָר גָּעֳלִי לֹא יִקְרֶה לִי?" שָׁאֲלָה מוֹלִי.
"אִם אַתְּ מִתְעַקֶּשֶׁת," אָמְרָה מַלְכַּת הַיַּנְשׁוּפִים.
אָז מוֹלִי עָקְפָה כְּחֵץ מִקֶּשֶׁת אֶת יַנְשׁוּף הַטִּיק-טָק וְהִתְיַשְּׁבָה בְּחֵיקוֹ שֶׁל יַנְשׁוּף הַיְּדִידוּת, שֶׁעָטַף אוֹתָהּ בִּכְנָפָיו הַמְּגוֹנְנוֹת.
"בְּחִירָה טוֹבָה," אָמְרָה מַלְכַּת הַיַּנְשׁוּפִים, שֶׁנִּרְאֲתָה מְאֻכְזֶבֶת. יַנְשׁוּף הַטִּיק-טָק עִקֵּל אֶת טְפָרָיו.
"תּוֹדָה," אָמְרָה מוֹלִי. "אָז מָה עִם הַכּוֹבַע הָאָדֹם שֶׁלִּי?"
מַלְכַּת הַיַּנְשׁוּפִים שָׁתְתָה אֶת שְׁאֵרִית הַתֵּה שֶׁלָּהּ וְהִסְתַּכְּלָה אֶל תּוֹךְ הַסֵּפֶל. הָאֵשׁ הִתְפַּצְּחָה, הַלַּיְלָה הַקַּר נָשַׁךְ בִּבְהוֹנוֹתֶיהָ שֶׁל מוֹלִי, וְנוֹצוֹתָיו שֶׁל יַנְשׁוּף הַיְּדִידוּת דִּגְדְּגוּ אֶת לֶחְיָהּ.
"נִפְטְרוּ מִמֶּנּוּ," אָמְרָה לְבַסּוֹף מַלְכַּת הַיַּנְשׁוּפִים.
"אֲנִי רוֹצָה אוֹתוֹ בַּחֲזָרָה!" אָמְרָה מוֹלִי. "אֵיפֹה הוּא?"
"הוּא בְּאֶרֶץ-הַזֶּבֶל שֶׁל הַמְּפֻטָּרִים, כַּמּוּבָן," אָמְרָה מַלְכַּת הַיַּנְשׁוּפִים, "אֲבָל אַתְּ לֹא מַסְפִּיק אַמִּיצָה בִּשְׁבִיל לָלֶכֶת לְשָׁם."
"אֲנִי כֵּן," אָמְרָה מוֹלִי.
"וְגַם אִם הָיִית, אַף אֶחָד לֹא מַסְפִּיק אַמִּיץ בִּשְׁבִיל לָקַחַת אוֹתָךְ," אָמְרָה מַלְכַּת הַיַּנְשׁוּפִים.
מוֹלִי שָׁאֲלָה אֶת יַנְשׁוּף הַיְּדִידוּת, "תִּקַּח אוֹתִי?" אֲבָל הוּא מִצְמֵץ בְּעֶצֶב וְסוֹבֵב אֶת רֹאשׁוֹ לְאָחוֹר עַד הַסּוֹף וְהִבִּיט הַרְחֵק אֶל תּוֹךְ הַלַּיְלָה שֶׁמֵּאֲחוֹרָיו, כָּךְ שֶׁיָּכְלָה לִרְאוֹת רַק אֶת הַנּוֹצוֹת שֶׁלּוֹ.
מוֹלִי הִבִּיטָה בַּכּוֹס-בָּרָה, אֲבָל הוּא עָשָׂה אוֹתוֹ הַדָּבָר. כָּךְ עָשׂוּ גַּם הַצּוֹוֵחַ וְהַחֲרָבוֹת וְהַשְּׁאוֹל וְהַשֵּׁדוֹנִי. כָּךְ עָשׂוּ גַּם הַשֶּׁלֶג וַחֲצוֹת הַלַּיִל וַאֲפִלּוּ אוֹחַ הַקְּרָב הָאַמִּיץ. מוֹלִי לֹא טָרְחָה לְנַסּוֹת אֶת יַנְשׁוּף הַטִּיק-טָק. וְהַתִּנְשֶׁמֶת-שֶׁאֵינָהּ כִּסְּתָה אֶת עֵינֶיהָ בִּכְנָפֶיהָ-שֶׁאֵינָן.
אָז קָמָה מוֹלִי מֵחֵיקוֹ שֶׁל יַנְשׁוּף הַיְּדִידוּת וְרָצָה הַחוּצָה אֶל הַשֶּׁלֶג. הִיא הִפְנְתָה אֶת הַגַּב לַמְּדוּרָה וְעָצְמָה חָזָק אֶת הָעֵינַיִם וְכִסְּתָה אוֹתָן בְּכַפּוֹת הַיָּדַיִם וְאָמְרָה, "הַאִם אַתָּה תִּקַּח אוֹתִי, יַנְשׁוּף לֹא-תּוּכְלִי-לִרְאוֹת-אוֹתוֹ-כְּשֶׁתַּבִּיטִי?"
מוֹלִי הִרְגִּישָׁה אֵיךְ טְפָרָיו הַקְּטַנִּים שֶׁל יַנְשׁוּף לֹא-תּוּכְלִי-לִרְאוֹת-אוֹתוֹ-כְּשֶׁתַּבִּיטִי תּוֹפְסִים אֶת הַפִּיגָ'מָה שֶׁלָּהּ בַּכְּתֵפַיִם. הִיא שָׁמְעָה אֶת כְּנָפָיו הַקְּטַנּוֹת מִתְנַפְנְפוֹת וְנִשְּׂאָה מַעְלָה בָּאֲוִיר.
"מוֹלִי!" קָרְאָה מַלְכַּת הַיַּנְשׁוּפִים, וְקוֹלָהּ נִשְׁמַע מְפֻחָד. "אַל תַּחְזִירִי אִתָּךְ שׁוּם דָּבָר מִלְּבַד הַכּוֹבַע הָאָדֹם!"
מוֹלִי וְיַנְשׁוּף לֹא-תּוּכְלִי-לִרְאוֹת-אוֹתוֹ-כְּשֶׁתַּבִּיטִי עָפוּ שָׁעָה אֲרֻכָּה בַּלַּיְלָה הַקַּר. הֵם שָׁמְעוּ אֶת הַיָּרֵחַ מְרַחְרֵחַ וְאֶת הַכּוֹכָבִים מְכַחְכְּחִים בִּמְסִלּוֹתֵיהֶם. חֲלוֹמוֹת הַדְּבוֹרִים חָלְפוּ עַל פְּנֵיהֶם בְּזִמְזוּם, וְהֵם חָצוּ בִּמְעוֹפָם עַנְנֵי חָלָב שֶׁהִתְכּוֹנְנוּ לְהַמְטִיר עַל אַרְצוֹת הַבָּצֵק. מוֹלִי הִקְפִּידָה לַעֲצֹם חָזָק אֶת הָעֵינַיִם.
לְבַסּוֹף עָלָה בְּאַפָּהּ שֶׁל מוֹלִי רֵיחַ שֶׁל זֶבֶל, הֲמוֹן-הֲמוֹן זֶבֶל; וְהִיא שָׁמְעָה אֶת לַחְשׁוּשֵׁי הָאֲנָקוֹת וְהַיְּבָבוֹת שֶׁל כָּל דָּבָר שֶׁאָבַד וְנִנְטַשׁ וְרָצָה לִמְצֹא אֶת דַּרְכּוֹ בַּחֲזָרָה אֶל הָעוֹלָם.
כַּפּוֹת רַגְלֶיהָ נָגְעוּ בַּקַּרְקַע. הִיא פָּקְחָה אֶת הָעֵינַיִם וְרָאֲתָה
 – עֲרֵמוֹת שֶׁל גַּרְבַּיִם, לְלֹא בְּנֵי זוּג
 – דַּחְלִילִים וּמִגְדְּלֵי פַּעֲמוֹנִים
 – כַּמָּה עִתּוֹנֵי חֲדָשׁוֹת וְהַרְבֵּה עִתּוֹנֵי יְשָׁנוֹת
 – שְׁעוֹנֵי שֶׁמֶשׁ, גַּלְגַּלֵּי טְוִיָּה וּפִסְלֵי-רֹאשׁ שֶׁל לֵנִין
 – בֻּבּוֹת וּמַסְטִיקִים מֵהַשָּׁנָה שֶׁעָבְרָה
 – הַוַּדָּאוּת שֶׁהָאָדָם הוּא מֶרְכַּז הַיְּקוּם
 – נַעֲלֵי טֵנִיס וְכַדּוּרֵי-סַל שֶׁל מְנַהֲלִים מְאֻכְזָבִים שֶׁל מִסְעֲדוֹת מָזוֹן מָהִיר בְּאוֹקְלָהוֹמָה
 – הָאֱמוּנָה בַּקִּדְמָה
 – מִילְיַארְד דַּפִּים שֶׁל שִׁעוּרֵי בַּיִת…
 – וַהֲמוֹן דְּבָרִים אֲחֵרִים.
מוֹלִי הִתְקַדְּמָה בָּאֲוִיר בִּקְפִיצוֹת מֵעַל לַעֲרֵמוֹת עֲנָק שֶׁל אַשְׁפָּה וְקָרְאָה, "כּוֹבַע אָדֹם! כּוֹבַע אָדֹם! זֹאת מוֹלִי! אֲנִי כָּאן!"
"מוֹלִי!" קָרָא אֵיזֶה קוֹל, וּמוֹלִי נָחֲתָה עַל גַּג הַבַּיִת הַיָּשָׁן שֶׁלָּהּ. הוּא הָיָה עָצוּם וּמְטֻשְׁטָשׁ וּמָלֵא שִׁפּוּעִים וְגַמְלוֹנִים. הָיָה שָׁם אִישׁ אֶחָד שֶׁנִּרְאָה כְּמוֹ אַבָּא שֶׁל מוֹלִי, רַק שֶׁהוּא הָיָה חִוֵּר וְחָצוּי בָּאֶמְצַע בְּקֶרַע שֶׁהֻדְבַּק בִּנְיַר דֶּבֶק.
"מוֹלִי!" הוּא אָמַר. "תַּחְזִירִי אוֹתִי אִתָּךְ!"
"אַתָּה לֹא אַבָּא שֶׁלִּי!" אָמְרָה מוֹלִי. "אַבָּא שֶׁלִּי גָּר בְּסַן פְרַנְסִיסְקוֹ." הִיא חָצְתָה בְּרִיצָה אֶת הַגַּג לְעֵבֶר הָאֲרֻבָּה.
"אֲנִי הָאַהֲבָה שֶׁל אִמָּא שֶׁלָּךְ לְאַבָּא שֶׁלָּךְ!" אָמַר הָאִישׁ וְרָץ אַחֲרֶיהָ. "תַּחְזִירִי אוֹתִי אִתָּךְ!"
"לֹא לֹא לֹא לֹא לֹא לֹא לֹא לֹא! מִמֶּנָּה לֹא נִפְטְרוּ, אַתָּה מְשַׁקֵּר! אֲנִי מַחְזִירָה אִתִּי רַק אֶת הַכּוֹבַע הָאָדֹם!" אָמְרָה מוֹלִי וְקָפְצָה לְמַטָּה בָּאֲרֻבָּה.
בַּחֲדַר הַמְּגוּרִים הִיא זָחֲלָה הַחוּצָה מֵהָאָח, חָלְפָה בְּרִיצָה עַל פְּנֵי בֻּבּוֹת וּגְבִיעֵי יַיִן וּתְעוּדַת הַגְּמָר שֶׁל אִמָּא שֶׁלָּהּ, וְאָז עָלְתָה בַּמַּדְרֵגוֹת וְקָרְאָה, "כּוֹבַע אָדֹם! כּוֹבַע אָדֹם!"
הִיא פָּתְחָה אֶת הַדֶּלֶת לַחֶדֶר שֶׁל הַתִּינוֹק. הָיְתָה שָׁם הָעֲרִיסָה הַיְּשָׁנָה שֶׁל בִּילִי וּבְתוֹכָהּ הָאֲנִי-הַתִּינוֹק הַיָּשָׁן שֶׁל בִּילִי – שֶׁנִּרְאָה בְּדִיּוּק כְּמוֹ שֶׁהָיָה כְּשֶׁהִגִּיעַ מִבֵּית הַחוֹלִים, חָדָשׁ וּמְקֻמָּט וּמַזִּיל רִיר וְאָדֹם. וְשָׁם לְיָדוֹ, אוֹחֶזֶת בְּסוֹרְגֵי הָעֲרִיסָה, עָמְדָה מוֹלִי יְרֻקָּה קְטַנָּה וְזוֹעֶמֶת, יוֹקֶדֶת בְּאֵשׁ מְרַצֶּדֶת.
"הֵלוֹ, מוֹלִי!" אָמְרָה מוֹלִי הַיּוֹקֶדֶת הַיְּרֻקָּה וְהַזּוֹעֶמֶת. "תַּחְזִירִי אוֹתִי אִתָּךְ!"
"לֹא!" אָמְרָה מוֹלִי הָרְגִילָה וְרָצָה אֶל הַמִּתְלֶה. הַכּוֹבַע הָאָדֹם שֶׁלָּהּ הָיָה תָּלוּי שָׁם. מוֹלִי חָטְפָה אוֹתוֹ וְחָבְשָׁה אוֹתוֹ. וְאָז הִיא קָפְצָה הַחוּצָה מֵהַחַלּוֹן וְעַל גַּג הַבַּיִת שֶׁמֵּעֵבֶר לַכְּבִישׁ. הִיא הִפְנְתָה אֶת הַגַּב לַבַּיִת הַיָּשָׁן שֶׁלָּהּ וְעָצְמָה עֵינַיִם וְכִסְּתָה אוֹתָן בְּכַפּוֹת הַיָּדַיִם וְקָרְאָה, "הַאִם תִּקַּח אוֹתִי הַבַּיְתָה, יַנְשׁוּף לֹא-תּוּכְלִי-לִרְאוֹת-אוֹתוֹ-כְּשֶׁתַּבִּיטִי?"
מוֹלִי הִרְגִּישָׁה שֶׁהַטְּפָרִים הַקְּטַנִּים שֶׁל יַנְשׁוּף לֹא-תּוּכְלִי-לִרְאוֹת-אוֹתוֹ-כְּשֶׁתַּבִּיטִי לוֹפְתִים אֶת כִּתְפֵי הַפִּיגָ'מָה שֶׁלָּהּ. הִיא שָׁמְעָה אֶת כְּנָפָיו הַקְּטַנּוֹת מְרַפְרְפוֹת וְנִשְּׂאָה מַעְלָה בָּאֲוִיר.
אֲבָל בְּדִיּוּק אָז קָפְצָה מוֹלִי הַקְּטַנָּה הַיְּרֻקָּה וְהַיּוֹקֶדֶת הַחוּצָה מֵהַחַלּוֹן, נִתְּרָה מִגַּג הַבַּיִת שֶׁמֵּעֵבֶר לַכְּבִישׁ וְתָפְסָה בַּקַּרְסֹל שֶׁל מוֹלִי בְּיָדָהּ הַיְּרֻקָּה וְהַיּוֹקֶדֶת!
מוֹלִי הָרְגִילָה לֹא יָכְלָה לִפְקֹחַ אֶת עֵינֶיהָ. קַרְסֻלָּהּ בָּעַר וְדִגְדֵּג. הִיא בָּעֲטָה בָּרַגְלַיִם לְכָל עֵבֶר, אֲבָל מוֹלִי הַקְּטַנָּה הַיְּרֻקָּה הֶחְזִיקָה חָזָק. וְכָךְ, בְּדֶרֶךְ זוֹ, חָצוּ שְׁלָשְׁתָּם בִּתְעוּפָה אֶת אַדְמוֹת הַבִּצָּה שֶׁל שְׁמֵי הַלַּיְלָה וְרִחֲפוּ מֵעַל לְאַרְצוֹת הַבָּצֵק הַנֶּאֱפֶה עַכְשָׁו שֶׁמִּלְּאוּ אֶת הָאֲוִיר בְּנִיחוֹחַ עוּגִיּוֹת, וְשָׁמְעוּ אֶת צִחְקוּק כּוֹכְבֵי הַשָּׁבִיט וְאֶת הַמִּלְמוּלִים שֶׁל גַּמָּדֵי הַשַּׁחַר שֶׁמִּיְּנוּ אֶת הַצְּבָעִים לִקְרַאת שַׁחַר יוֹם הַמָּחֳרָת.
לְבַסּוֹף נָגְעוּ כַּפּוֹת רַגְלֶיהָ שֶׁל מוֹלִי בַּעֲנַף הָאֹרֶן שֶׁמּוּל חַלּוֹן הַחֶדֶר שֶׁלָּהּ. יַנְשׁוּף לֹא-תּוּכְלִי-לִרְאוֹת-אוֹתוֹ-כְּשֶׁתַּבִּיטִי הִרְפָּה מִכְּתֵפֶיהָ, וּמוֹלִי הַיְּרֻקָּה הַיּוֹקֶדֶת הִרְפְּתָה מִכַּף רַגְלָהּ.
"תּוֹדָה, יַנְשׁוּף לֹא-תּוּכְלִי-לִרְאוֹת-אוֹתוֹ-כְּשֶׁתַּבִּיטִי," אָמְרָה מוֹלִי, "וְתִמְסֹר לְמַלְכַּת הַיַּנְשׁוּפִים תּוֹדָה בִּשְׁמִי." הִיא פָּקְחָה עֵינַיִם וְרָאֲתָה אֶת מוֹלִי הַיְּרֻקָּה הַקְּטַנָּה וְהַזּוֹעֶמֶת חוֹמֶקֶת וְגוֹלֶשֶׁת מַטָּה עַל גֶּזַע הָעֵץ. מוֹלִי הָרְגִילָה מָשְׁכָה וְהִדְּקָה אֶת שׁוּלֵי הַכּוֹבַע הָאָדֹם עַל אָזְנֶיהָ, קָפְצָה מִבַּעַד לְחַלּוֹן הַחֶדֶר וְנָחֲתָה עַל הַמִּטָּה שֶׁלָּהּ.
הִיא תָּחֲבָה אֶת כַּפּוֹת רַגְלֶיהָ הַיְּחֵפוֹת מִתַּחַת לַשְּׂמִיכָה, כִּי הֵן נִהְיוּ דֵּי קָרוֹת.
בְּדִיּוּק אָז נִכְנְסָה אִמָּא שֶׁלָּהּ וּבִזְרוֹעוֹתֶיהָ בִּילִי וּמִבְרֶשֶׁת הַשִּׁנַּיִם שֶׁלּוֹ. הִיא נֶעֶצְרָה וְנָעֲצָה מַבָּט בַּכּוֹבַע הָאָדֹם שֶׁל מוֹלִי.
"מָצָאתִי אוֹתוֹ," אָמְרָה מוֹלִי.
"מוּזָר," אָמְרָה אִמָּא שֶׁל מוֹלִי. "חָשַׁבְתִּי שֶׁנִּפְטַרְתִּי מִמֶּנּוּ. הוּא עֲדַיִן קָטָן עָלַיִךְ."
"אִמָּא, בְּבַקָּשָׁה!" אָמְרָה מוֹלִי.
"נְדַבֵּר עַל זֶה מָחָר," אָמְרָה אִמָּא שֶׁל מוֹלִי. הִיא הִנִּיחָה אֶת בִּילִי בַּמִּטָּה הַשְּׁנִיָּה וְנָתְנָה לוֹ נְשִׁיקָה עַל הָרֹאשׁ. אַחַר כָּךְ כִּבְּתָה אֶת הָאוֹר וְיָצְאָה.
מוֹלִי הִכְנִיסָה יָד מִתַּחַת לַכּוֹבַע הָאָדֹם וְשִׁפְשְׁפָה אֶת רֹאשָׁהּ בַּמָּקוֹם שֶׁבּוֹ לֹא קִבְּלָה נְשִׁיקָה מֵאִמָּא.
כְּשֶׁהִסְתַּכְּלָה שׁוּב עַל בִּילִי, מוֹלִי הַיְּרֻקָּה הַיּוֹקֶדֶת וְהַמְּרַצֶּדֶת הָיְתָה אִתּוֹ בַּמִּטָּה.
"אַתְּ לֹא זוֹכֶרֶת אֵיךְ זֶה הָיָה, נָכוֹן?" אָמְרָה מוֹלִי הַיְּרֻקָּה וְהַזּוֹעֶמֶת. "זֶה הַהֶסְבֵּר הַיָּחִיד שֶׁיֵּשׁ לִי לַהִתְנַהֲגוּת שֶׁלָּךְ."
"עַל מָה אַתְּ מְדַבֶּרֶת?" אָמְרָה מוֹלִי הָרְגִילָה וְהִתְיַשְּׁבָה.
"מוֹלִי," אָמַר בִּילִי וְהִצְבִּיעַ עַל מוֹלִי הַיְּרֻקָּה וְהַזּוֹעֶמֶת.
"אִמָּא וְאַבָּא הָיוּ רַק שֶׁלָּנוּ," אָמְרָה מוֹלִי הַיְּרֻקָּה וְהַזּוֹעֶמֶת. "כָּל הַחִבּוּקִים, כָּל הַנְּשִׁיקוֹת. כָּל הַסִּפּוּרִים, כָּל הַשִּׁירִים. כָּל הַדִּגְדּוּגִים, כָּל הַצְּחוֹקִים. וְאָז הִגִּיעַ הַדָּבָר הַזֶּה."
"מוֹלִי – וְ – מוֹלִי!" אָמַר בִּילִי וְצָחַק.
"וְאָז, מַמָּשׁ פִּתְאוֹם, אִמָּא יָכְלָה לְהַחְזִיק רַק אֶת הַדָּבָר הַזֶּה. הוּא כָּל הַזְּמַן הָיָה אֶצְלָהּ בַּיָּדַיִם. זֶה מָצַץ אֶת כָּל הַכּוֹחַ שֶׁלָּהּ כְּמוֹ עַרְפָּד. זֶה גֵּרֵשׁ אֶת אַבָּא," אָמְרָה מוֹלִי הַיְּרֻקָּה וְהַזּוֹעֶמֶת וְהִנִּיחָה אֶת כַּפּוֹת יָדֶיהָ עַל הַפֶּה וְהָאַף שֶׁל בִּילִי וְנִעֲרָה אוֹתוֹ. בִּילִי נֶחְנַק וְנֶאֱבַק.
מוֹלִי זִנְּקָה מֵהַמִּטָּה וּמָשְׁכָה אֶת מוֹלִי הַיְּרֻקָּה וְהַזּוֹעֶמֶת מִבִּילִי. בִּילִי הִשְׁתַּנֵּק וְהִתְחִיל לִבְכּוֹת.
"שֶׁקֶט," צָעֲקָה מוֹלִי. כַּפּוֹת יָדֶיהָ צָרְבוּ וְעִקְצְצוּ מֵהַמַּגָּע בְּמוֹלִי הַיְּרֻקָּה וְהַזּוֹעֶמֶת. "אִם לֹא יִהְיֶה פֹּה שֶׁקֶט, אֲנִי אַרְבִּיץ בְּכָל הַכּוֹחַ!"
"בְּסֵדֶר," אָמְרָה מוֹלִי הַקְּטַנָּה הַיְּרֻקָּה וְהַזּוֹעֶמֶת וְנָזְלָה מֵאֲחִיזָתָהּ שֶׁל מוֹלִי הָרְגִילָה. "אֲנִי אֵלֵךְ לִי לְהִתְיַדֵּד עִם הָעוֹרְבִים." וְהִיא קָפְצָה הַחוּצָה מֵהַחַלּוֹן.
הַדֶּלֶת נִפְתְּחָה בַּחֲבָטָה, וְאִמָּא שֶׁל מוֹלִי נִכְנְסָה. "מָה אָמַרְתְּ, גְּבִרְתִּי הַצְּעִירָה?" הִיא צָעֲקָה. בִּילִי הִמְשִׁיךְ לִבְכּוֹת, וְאִמָּא שֶׁל מוֹלִי לָקְחָה אוֹתוֹ בַּיָּדַיִם.
"מָה?" אָמְרָה מוֹלִי, שֶׁעָמְדָה בְּאֶמְצַע הַחֶדֶר.
"אֲנִי שָׁמַעְתִּי בְּמוֹ-אָזְנַי אֵיךְ אַתְּ מְאַיֶּמֶת עַל אָחִיךְ הַקָּטָן, וַאֲנִי מְאוֹד מֻפְתַּעַת מִמֵּךְ."
"לֹא," אָמְרָה מוֹלִי, "אֲנִי לֹא -"
"אַתְּ מִתְכּוֹנֶנֶת לְשַׁקֵּר עַכְשָׁו וּלְהַרְגִּיז אוֹתִי עוֹד יוֹתֵר?" שָׁאֲלָה אִמָּא שֶׁל מוֹלִי.
מוֹלִי לֹא פָּצְתָה פֶּה.
אִמָּא שֶׁל מוֹלִי סָגְרָה אֶת הַחַלּוֹן וְנָעֲלָה אוֹתוֹ. "נְדַבֵּר עַל זֶה מָחָר," הִיא אָמְרָה. "שְׁשְׁשְׁ, בִּילִי, זֶה בְּסֵדֶר, אַתָּה יָכוֹל לִישֹׁן בַּמִּטָּה שֶׁל אִמָּא."
"לֹא!" אִנְפֵּף בִּילִי. "לִיסֹן – עִם – מוֹלִי."
אִמָּא שֶׁל מוֹלִי נֶעֶצְרָה וְהִזְדַּעֲפָה. וְאָז הִיא הִנִּיחָה אֶת בִּילִי בַּחֲזָרָה בַּמִּטָּה שֶׁלּוֹ. "אַתְּ רוֹאָה כַּמָּה אָחִיךְ הַקָּטָן סוֹמֵךְ עָלַיִךְ, גְּבֶרֶת צְעִירָה?" הִיא אָמְרָה. "אֲנִי מְקַוָּה שֶׁמֵּרֶגַע זֶה וְאֵילָךְ תְּנַסִּי לִהְיוֹת רְאוּיָה לָזֶה."
וְאָז הִיא יָצְאָה.
מוֹלִי הִנִּיחָה אֶת הַכּוֹבַע הָאָדֹם עַל אֶדֶן הַחַלּוֹן כְּדֵי שֶׁיָּגֵן עָלֶיהָ וְעַל בִּילִי, וְאֶת בַּבָּר וסֵלֵסְט וְעוּץ-לִי-גּוּץ-לִי הִנִּיחָה לְיַד הַדֶּלֶת. זֶה פָּחוֹת אוֹ יוֹתֵר כָּל מָה שֶׁיָּכְלָה לַעֲשׂוֹת. אַחַר כָּךְ נִכְנְסָה לַמִּטָּה וְעָצְמָה עֵינַיִם. בִּילִי כְּבָר נִרְדַּם.

#

לְמָחֳרָת בַּאֲרוּחַת הַבֹּקֶר אִמָּא שֶׁל מוֹלִי נִרְאֲתָה עֲיֵפָה וְשָׁכְחָה לְהִתְוַכֵּחַ עִם מוֹלִי עַל הַכּוֹבַע הָאָדֹם, אָז מוֹלִי חָבְשָׁה אוֹתוֹ.
הִיא הָלְכָה עִם בִּילִי לְאַט וּבִזְהִירוּת לְגַן וְשָׁרָה לוֹ "יָהּ חַי לִי לִי, הָה עֲמָלִי" וְהִרְשְׁתָה לוֹ לִשְׁבֹּר נְטִיפֵי קֶרַח מֵהַתַּחְתִּית שֶׁל תֵּבוֹת דֹּאַר וְלִמְצֹץ אוֹתָם. הִיא כָּל כָּךְ נֶהֶנְתָה, שֶׁלֹּא רָאֲתָה שֶׁמּוֹלִי הַיְּרֻקָּה וְהַזּוֹעֶמֶת הִשִּׂיגָה אוֹתָם בְּרִיצָה וְחָטְפָה מֵרֹאשָׁהּ אֶת הַכּוֹבַע הָאָדֹם.
"תַּחְזִירִי אֶת זֶה!" צָעֲקָה מוֹלִי וְרָצָה אַחֲרֶיהָ.
מוֹלִי הַקְּטַנָּה הַיְּרֻקָּה וְהַזּוֹעֶמֶת צָחֲקָה וְרָצָה, אֲבָל לְמוֹלִי הָיוּ רַגְלַיִם אֲרֻכּוֹת יוֹתֵר, וְהִיא הִשִּׂיגָה אוֹתָהּ. הִיא הִפִּילָה אֶת מוֹלִי הַקְּטַנָּה הַיְּרֻקָּה וְהַזּוֹעֶמֶת וְהִתְיַשְּׁבָה עָלֶיהָ, וְאָז לָקְחָה בַּחֲזָרָה אֶת הַכּוֹבַע הָאָדֹם.
אֲבָל מוֹלִי הַקְּטַנָּה הַיְּרֻקָּה וְהַיּוֹקֶדֶת הִמְשִׁיכָה לִצְחֹק, וְזֶה עוֹרֵר בְּמוֹלִי הָרְגִילָה תְּחוּשָׁה מַפְחִידָה מְאוֹד.
הִיא הִסְתַּכְּלָה אָחוֹרָה לָרְחוֹב וְרָאֲתָה לַהֲקָה עֲנָקִית שֶׁל עוֹרְבִים מַמְרִיאָה בָּאֲוִיר עִם בִּילִי.
"בִּילִי!" צָעֲקָה מוֹלִי וְקָפְצָה בָּאֲוִיר. הִיא קָפְצָה עַד גֹּבַהּ הָאֲרֻבּוֹת, אֲבָל זֶה לֹא הָיָה גָּבוֹהַּ מַסְפִּיק כְּדֵי לְהַגִּיעַ לָעוֹרְבִים. אָז הִיא קָפְצָה עַל הָאֲרֻבָּה הַקְּרוֹבָה בְּיוֹתֵר וּמִמֶּנָּה אֶל תּוֹךְ לַהֲקַת הָעוֹרְבִים. הִיא הִכְנִיסָה אֶגְרוֹף לְעוֹרֵב אֶחָד כְּשֶׁעָפָה לְיָדוֹ, וְהוּא הִרְפָּה מִזְּרוֹעוֹ שֶׁל בִּילִי, אֲבָל כַּמָּה עוֹרְבִים אֲחֵרִים תָּפְסוּ אֶת הַזְּרוֹעַ בַּחֲזָרָה. מוֹלִי צָנְחָה עַל גַּג מְכֻסֵּה שֶׁלֶג וְגָלְשָׁה מִמֶּנּוּ לְמַטָּה בְּמַפֹּלֶת שְׁלָגִים קְטַנָּה. כְּשֶׁהִצְלִיחָה לְהֵחָלֵץ מֵהַתְּלוּלִית, הָעוֹרְבִים הָיוּ גְּבוֹהִים עוֹד יוֹתֵר. בִּילִי נִרְאָה כְּמוֹ נְמָלָה.
מוֹלִי מָשְׁכָה מֵרֹאשָׁהּ אֶת הַכּוֹבַע הָאָדֹם וְהֶחְזִיקָה אוֹתוֹ בִּשְׁתֵּי הַיָּדַיִם. "כּוֹבַע אָדֹם, כּוֹבַע אָדֹם, אֲנִי יוֹדַעַת שֶׁאַתָּה אוֹהֵב לִהְיוֹת רַק כּוֹבַע, אֲבָל אִם יֵשׁ מַשֶּׁהוּ שֶׁאַתָּה יָכוֹל לַעֲשׂוֹת, תַּעֲשֶׂה אֶת זֶה עַכְשָׁו!" וְהִיא זָרְקָה אֶת הַכּוֹבַע לְמַעְלָה בָּאֲוִיר.
הַכּוֹבַע הָאָדֹם רָטַט וְ
 רִחֵף וְאָז
 הִתְנַעֵר וְ
 הִתְנַפֵּחַ וְ
 נִמְתַּח וְ
 –
דְּרָקוֹן מֶשִׁי אָדֹם-אָדֹם בְּצֶבַע שֶׁל שְׂפָתוֹן אָדֹם.
הוּא טָס לְמַעְלָה אֶל תּוֹךְ לַהֲקַת הָעוֹרְבִים וְהִפְלִיק לָהֶם בִּזְנָבוֹ. פָּאוּ! פַּאנְג! זָאוּ! זַאנְג! הָעוֹרְבִים הִסְתַּלְּקוּ בְּטִיסָה. דְּרָקוֹן-הַכּוֹבַע תָּפַס אֶת בִּילִי בִּזְנָבוֹ וְהֵטִיס אוֹתוֹ לְמַטָּה בַּעֲדִינוּת. אֲבָל בִּזְמַן שֶׁטָּס לְמַטָּה, הָעוֹרְבִים רָדְפוּ אַחֲרָיו. הֵם הִתְחַמְּקוּ מֵהָרֹאשׁ שֶׁלּוֹ וְנִקְּרוּ בּוֹ בְּמַקּוֹרֵיהֶם. קְרַע! וְרַטֵּשׁ! וּגְזֹר! וּבַתֵּר! לְבַסּוֹף דְּרָקוֹן-הַכּוֹבַע הִנִּיחַ אֶת בִּילִי בְּתוֹךְ תְּלוּלִית שֶׁלֶג וְהֵשִׁיב מִלְחָמָה בִּזְנָבוֹ.
מוֹלִי רָצָה אֶל תְּלוּלִית הַשֶּׁלֶג בְּשִׂיא הַמְּהִירוּת, וְכָךְ עָשְׂתָה גַּם מוֹלִי הַקְּטַנָּה הַיְּרֻקָּה וְהַיּוֹקֶדֶת. מוֹלִי הַקְּטַנָּה הַיְּרֻקָּה וְהַיּוֹקֶדֶת הִגִּיעָה לְשָׁם רִאשׁוֹנָה. הִיא תָּפְסָה אֶת בִּילִי בַּיָּד וּמָשְׁכָה אוֹתוֹ לַכְּבִישׁ וּבְלִי לְהִסְתַּכֵּל בִּכְלָל לִשְׁנֵי הַצְּדָדִים הִיא דָּחֲפָה אוֹתוֹ קָדִימָה לַכְּבִישׁ –
אֲבָל מוֹלִי מָשְׁכָה אוֹתוֹ לְאָחוֹר.
וְאָז הִיא תָּפְסָה אֶת מוֹלִי הַקְּטַנָּה הַיְּרֻקָּה וְהַיּוֹקֶדֶת וְהֵרִימָה אוֹתָהּ בָּאֲוִיר.
"אָבוּד לָךְ, מוֹלִי!" אָמְרָה מוֹלִי הַקְּטַנָּה הַיְּרֻקָּה וְהַיּוֹקֶדֶת. "אַתְּ הֶחְזַרְתְּ אוֹתִי אִתָּךְ! אֲנִי שֶׁלָּךְ! אֲנִי לֹא זָזָה מִפֹּה!"
"אַתְּ צוֹדֶקֶת," אָמְרָה מוֹלִי וְהִצְמִידָה אֶת הַשְּׂפָתַיִם אֶל מִצְחָהּ שֶׁל מוֹלִי הַקְּטַנָּה הַיְּרֻקָּה וְהַיּוֹקֶדֶת וְשָׁאֲפָה שְׁאִיפָה עֲמֻקָּה-עֲמֻקָּה, כְּאִלּוּ הִיא עוֹמֶדֶת לְכַבּוֹת בִּנְשִׁיפָה אֶת הַנֵּרוֹת שֶׁל עוּגַת-יוֹם-הֻלֶּדֶת גְּדוֹלָה כְּמוֹ הַיָּרֵחַ. מוֹלִי הַקְּטַנָּה הַיְּרֻקָּה וְהַיּוֹקֶדֶת הִסְפִּיקָה לִקְרֹא "הַצִּילוּ!" רַק פַּעַם אַחַת לִפְנֵי שֶׁמּוֹלִי שָׁאֲפָה אוֹתָהּ פְּנִימָה וּבָלְעָה אוֹתָהּ.
וְאָז הִיא שָׁלְפָה אֶת בִּילִי מִתְּלוּלִית הַשֶּׁלֶג, הִבְרִישָׁה אֶת הַשֶּׁלֶג מִפָּנָיו, הֶחְזִיקָה חָזָק-חָזָק בְּיָדוֹ וְרָצָה אֶל הַכּוֹבַע הָאָדֹם.
הָעוֹרְבִים נֶעֶלְמוּ, וְכָל מָה שֶׁנּוֹתַר מֵהַכּוֹבַע הָאָדֹם הָיָה כַּמָּה קְרָעִים שֶׁל מֶשִׁי אָדֹם בְּצֶבַע אָדֹם-אָדֹם כְּמוֹ שְׂפָתוֹן אָדֹם.
מוֹלִי הִתְיַשְּׁבָה וְהִתְחִילָה לִבְכּוֹת, וּבִּילִי הִתְיַשֵּׁב לְיָדָהּ וּבָכָה גַּם כֵּן.
כְּשֶׁמּוֹלִי לֹא הִגִּיעָה לַגַּן, גְּבֶרֶת טֵלִיוֵלֶר תֵּאֲרָה לְעַצְמָהּ מָה הָיָה יָכוֹל לִקְרוֹת, וְיָצְאָה לִבְדֹּק. הִיא הִתְיַשְּׁבָה עַל שְׂפַת הַמִּדְרָכָה לְיַד מוֹלִי וְנָבְרָה בַּתִּיק שֶׁלָּהּ עַד שֶׁמָּצְאָה כַּמָּה מִמְחֲטוֹת נְיָר וְטֵלֵפוֹן נַיָּד, וְתֶכֶף וּמִיָּד הִתְקַשְּׁרָה לְאִמָּא שֶׁל מוֹלִי בָּעֲבוֹדָה. הִיא הִסְבִּירָה הַרְבֵּה דְּבָרִים, בַּעֲדִינוּת, בְּמֻנָּחִים שֶׁאִמָּא שֶׁל מוֹלִי יָכְלָה לְהָבִין.
אִמָּא שֶׁל מוֹלִי לָקְחָה יוֹם חֹפֶשׁ וְהֶחְזִירָה אֶת מוֹלִי וּבִּילִי הַבַּיְתָה. הִיא נָתְנָה לְבִּילִי לְשַׂחֵק בְּקֻבִּיּוֹת עַל הָרִצְפָּה, וְאָז הִתְיַשְּׁבָה עַל הַסַּפָּה וְהוֹשִׁיבָה אֶת מוֹלִי עַל הַבִּרְכַּיִם שֶׁלָּהּ וְנָתְנָה לָהּ לִבְכּוֹת הַרְבֵּה-הַרְבֵּה זְמַן.
וּכְשֶׁמּוֹלִי נִרְדְּמָה לְבַסּוֹף, בְּלִי לְהַרְפּוֹת מִקִּרְעֵי הַמֶּשִׁי הָאָדֹם, אִמָּא שֶׁל מוֹלִי הִצְמִידָה אֶת שְׂפָתֶיהָ לִשְׂעָרָהּ שֶׁל מוֹלִי וְלָחֲשָׁה, "אֲנִי אוֹהֶבֶת אוֹתָךְ וְתָמִיד אֶרְצֶה אוֹתָךְ."
אַחֲרֵי כֵן מוֹלִי חָבְשָׁה לִפְעָמִים אֶת הַכּוֹבַע הַכָּחֹל לַגַּן. לִפְעָמִים הִיא בֶּאֱמֶת הֵצִיקָה לְבִּילִי וְרָבָה אִתּוֹ. לִפְעָמִים נִמְאַס לָהּ לְגַמְרֵי, וְאָז הִיא יָכְלָה לְהַרְגִּישׁ אֶת מוֹלִי הָאַחֶרֶת זוֹחֶלֶת בְּתוֹכָהּ. לִפְעָמִים, כְּשֶׁכָּעֲסָה מְאוֹד, הָיָה אֶפְשָׁר לִרְאוֹת אֶת מוֹלִי הָאַחֶרֶת מִסְתַּכֶּלֶת מִבַּעַד לְעֵינֶיהָ.
אֲבָל בְּכָל עֶרֶב, כְּשֶׁהָלְכָה לִישֹׁן, אִמָּא שֶׁלָּהּ נָתְנָה לָהּ נְשִׁיקַת לַיְלָה טוֹב. אִמָּא שֶׁל מוֹלִי לֹא שָׁכְחָה יוֹתֵר לְעוֹלָם. וְכָל הַלַּיְלָה מוֹלִי יָכְלָה לְהַרְגִּישׁ אֶת הַנְּשִׁיקָה עַל מִצְחָהּ, חַמָּה וְרַכָּה, שׁוֹמֶרֶת עָלֶיהָ.
 יִתָּכֵן שֶׁיֵּשׁ לָכֶם הַרְבֵּה חֲבֵרִים, וְאוּלַי יֵשׁ לָכֶם רַק חָבֵר אֶחָד אוֹ שְׁנַיִם. יִתָּכֵן שֶׁהַחֲבֵרִים שֶׁלָּכֶם הֵם יְלָדִים אוֹ מְבֻגָּרִים, וְאוּלַי הַחֲבֵרִים שֶׁלָּכֶם הֵם כֶּלֶב אוֹ חָתוּל אוֹ חַיָּה אַחֶרֶת. כֵּן, כָּל זֶה בְּהֶחְלֵט יִתָּכֵן, אֲבָל הַאִם הָיָה לָכֶם אֵי־פַּעַם חָבֵר צֶמַח? הַאִם הִתְחָבַרְתֶּם מִיְּמֵיכֶם עִם פֶּרַח אוֹ עֵץ? בֵּין שֶׁכֵּן וּבֵין שֶׁלֹּא, הַסִּפּוּר שֶׁלִּפְנֵיכֶם מְסַפֵּר עַל סַבָּא אֶחָד שֶׁהָיָה לוֹ חָבֵר מְיֻחָד בְּמִינוֹ.
פַּעַם הָיָה זָקֵן אֶחָד שֶׁגָּר לְבַדּוֹ בִּצְרִיף. לַזָּקֵן הַזֶּה לֹא הָיוּ יְלָדִים וּנְכָדִים. לֹא הָיוּ לוֹ אִשָּׁה וַחֲבֵרִים. הוּא חַי לְבַדּוֹ. מִדֵּי יוֹם, בֵּין עַרְבַּיִם, בְּשָׁעָה שֶׁהַצִּפּוֹרִים מַרְבּוֹת לְצַיֵּץ בֵּין עַנְפֵי הָעֵצִים וְהַשֶּׁמֶשׁ שׁוֹקַעַת וְהַיּוֹם מַחְשִׁיךְ, נָהַג הַזָּקֵן לָשֶׁבֶת בְּפֶתַח הַצְּרִיף וּלְדַבֵּר אֶל פֶּרַח סַבְיוֹן שֶׁצָּמַח בְּגִנָּתוֹ. וּמָה אָמַר לוֹ? הַזָּקֵן נָהַג לְסַפֵּר לַסַּבְיוֹן סִפּוּרִים נוֹשָׁנִים, כֹּה נוֹשָׁנִים שֶׁאַף אֶחָד אֵינוֹ זוֹכֵר אִם קָרוּ אוֹ לֹא קָרוּ. וְהַסַּבְיוֹן הָיָה מַקְשִׁיב בִּדְמָמָה לְסִפּוּרָיו שֶׁל הַזָּקֵן.
יוֹם אֶחָד עָבְרָה לְיַד הַצְּרִיף חֲבוּרַת יְלָדִים. הֵם שָׁמְעוּ שֶׁהוּא מְדַבֵּר וּמְסַפֵּר, אֲבָל לֹא רָאוּ מִישֶׁהוּ שֶׁמַּקְשִׁיב לְסִפּוּרָיו. הַיְּלָדִים עָמְדוּ וְהִבִּיטוּ בַּזָּקֵן.
"מָה קָרָה לַזָּקֵן הַזֶּה?" תָּהוּ. "לְמִי הוּא מְסַפֵּר סִפּוּרִים?" הֵם נִסּוּ לְהַקְשִׁיב לַסִּפּוּרִים הַנּוֹשָׁנִים. הֵם אָמְנָם לֹא יָדְעוּ אִם קָרוּ אוֹ לֹא קָרוּ, אֲבָל הַסִּפּוּרִים הָיוּ מְרַתְּקִים. כָּךְ עָמְדוּ וְהִקְשִׁיבוּ לַסִּפּוּרִים עַד שֶׁהֶחְשִׁיךְ הַיּוֹם, וְהַזָּקֵן נִכְנַס חֲזָרָה אֶל הַצְּרִיף.
לְמָחֳרָת חָזְרוּ הַיְּלָדִים כְּדֵי לְהַקְשִׁיב לַסִּפּוּרִים. הֵם עָמְדוּ מֵרָחוֹק וְהֶאֱזִינוּ. לְאַחַר שֶׁסִּיֵּם הַזָּקֵן סִפּוּר נוֹשָׁן, קָרְאָה אַחַת הַיְּלָדוֹת, "סַבָּא, לְמִי אַתָּה מְסַפֵּר אֶת הַסִּפּוּרִים שֶׁלְּךָ?"
"סַבָּא? אֲנִי?" הִתְפַּלֵּא הַזָּקֵן. עַד כֹּה לֹא הִבְחִין בַּיְּלָדִים שֶׁעָמְדוּ וְהִקְשִׁיבוּ לַסִּפּוּר, וְלָכֵן הָיָה מֻפְתָּע. "לֹא, אֲנִי לֹא סַבָּא, אֲנִי סְתָם זָקֵן," אָמַר הַזָּקֵן. "אֵין לִי יְלָדִים וְאֵין לִי נְכָדִים וְאֵין לִי אִשָּׁה וְאֵין לִי חֲבֵרִים."
"אָז לְמִי אַתָּה מְסַפֵּר אֶת הַסִּפּוּרִים שֶׁלְּךָ?" שָׁאַל אַחַד הַיְּלָדִים.
"אֲנִי מְסַפֵּר אוֹתָם לַסַּבְיוֹן הַזֶּה שֶׁלְּיָדִי, כָּאן," הֵשִׁיב הַזָּקֵן.
הַיְּלָדִים הִבִּיטוּ וְהִבְחִינוּ לָרִאשׁוֹנָה בַּסַּבְיוֹן הַקָּטָן שֶׁצָּמַח בְּגִנָּתוֹ שֶׁל הַזָּקֵן. הֵם הִתְפַּלְּאוּ — לְסַפֵּר סִפּוּרִים לְסַבְיוֹן? מָה פִּתְאוֹם?
"הוּא יוֹדֵעַ לְהַקְשִׁיב," עָנָה הַזָּקֵן בִּתְשׁוּבָה לְמַבְּטֵיהֶם הַתּוֹהִים שֶׁל הַיְּלָדִים.
לְמָחֳרָת, כְּשֶׁחָזְרוּ הַיְּלָדִים לַצְּרִיף, הִזְמִין אוֹתָם הַזָּקֵן לָשֶׁבֶת סְבִיבוֹ. הֵם הִתְיַשְּׁבוּ וְהִקְשִׁיבוּ עִם הַסַּבְיוֹן לַסִּפּוּרִים הַנּוֹשָׁנִים. וְכָךְ, יוֹם אַחַר יוֹם, שָׁבוּ הַיְּלָדִים וְהִקְשִׁיבוּ לְסִפּוּרָיו שֶׁל סַבָּא. כָּךְ הֵם קָרְאוּ לוֹ — סַבָּא.
בֹּקֶר אֶחָד, בִּזְמַן שֶׁהַיְּלָדִים הָיוּ בְּבֵית הַסֵּפֶר, יָצָא סַבָּא לֶחָצֵר וְהִבְחִין שֶׁהַסַּבְיוֹן הִשְׁתַּנָּה. עֲלֵי הַכּוֹתֶרֶת הַצְּהֻבִּים וְהַקְּטַנִּים שֶׁלּוֹ נֶעֶלְמוּ, וּבִמְקוֹמָם הוֹפִיעוּ שַׂעֲרוֹת שֵׂיבָה.
"הִזְדַּקַּנְתָּ," אָמַר סַבָּא לַסַּבְיוֹן. "גַּם אֲנִי הִזְדַּקַּנְתִּי."
בָּאָה הָרוּחַ, נָשְׁבָה וּפִזְּרָה אֶת שַׂעֲרוֹת הַשֵּׂיבָה שֶׁל הַסַּבְיוֹן וְהֵפִיצָה אֶת זְרָעָיו לְכָל עֵבֶר. הַסַּבָּא הִבִּיט בְּשַׂעֲרוֹת הַשֵּׂיבָה הַמִּתְעוֹפְפוֹת וְשָׁאַף אֲוִיר מְלוֹא רֵאוֹתָיו.
לְמָחֳרָת, כְּשֶׁבָּאוּ הַיְּלָדִים לַצְּרִיף כְּדֵי לְהַקְשִׁיב לְסִפּוּרָיו שֶׁל סַבָּא, הֵם לֹא מָצְאוּ לֹא אֶת סַבָּא וְלֹא אֶת פֶּרַח הַסַּבְיוֹן. לָכֵן לֹא שָׁבוּ עוֹד אֶל הַצְּרִיף. הֵם לֹא יָדְעוּ שֶׁבְּבוֹא הָעֵת יִפְרְחוּ בַּגִּנָּה אֵינְסְפוֹר סַבְיוֹנִים מֵהַזְּרָעִים שֶׁהֵפִיצָה הָרוּחַ.
הַיְּלָדִים גָּדְלוּ וְהָפְכוּ לִמְבֻגָּרִים, עָזְבוּ אֶת בָּתֵּיהֶם וְהָלְכוּ לְהִתְגּוֹרֵר מִי פֹּה וּמִי שָׁם. הַסַּבְיוֹן נִשְׁכַּח, גַּם הַסַּבָּא נִשְׁכַּח, אֲבָל סִפּוּרָיו שֶׁל הַסַּבָּא — כְּמוֹ זַרְעֵי הַסַּבְיוֹן — נָפוֹצוּ עִם הַיְּלָדִים שֶׁבָּגְרוּ.
וְגַם הַיּוֹם יֵשׁ וַדַּאי יְלָדִים שֶׁמַּקְשִׁיבִים לַסִּפּוּרִים הַנּוֹשָׁנִים, כֹּה נוֹשָׁנִים שֶׁאֵין לָדַעַת אִם קָרוּ אוֹ לֹא קָרוּ.
 אִיסִיס הָאֵלָה הָיְתָה חֲזָקָה כִּמְעַט כְּמוֹ סַבָּא שֶׁלָּהּ, שֶׁהָיָה אֵל הַשֶּׁמֶשׁ וְרֹאשׁ הָאֵלִים. שְׁמוֹ הָיָה "רַע" (בְּמִצְרִית זֶה לֹא נִשְׁמָע כָּל כָּךְ נוֹרָא), וּלְמַזָּלוֹ הָרַב, הָיוּ לֹו עוֹד כַּמָּה שֵׁמוֹת.
הָיוּ לוֹ שֵׁם שֶׁל בֹּקֶר, שֵׁם שֶׁל צָהֳרַיִם, שֵׁם שֶׁל עֶרֶב, וְעוֹד אֶחָד – סוֹדִי. הַשֵּׁם הַזֶּה, יָדְעוּ הַכֹּל, נוֹתֵן לוֹ אֶת כּוֹחוֹ. אִם יִתְגַּלֶּה – יַעֲבֹר כּוֹחוֹ הַיְשֵׁר אֶל הַמְּגַלֶּה בַּר-הַמַּזָּל.
אֲבָל זֶה לֹא הָיָה סוֹדוֹ הַיָּחִיד שֶׁל הָאֵל רַע. הָיָה לוֹ סוֹד נוֹסָף, שֶׁלְּמַעַן הָאֱמֶת, כְּבָר לֹא הָיָה סוֹדִי. הָאֵל רַע הִזְדַּקֵּן. אוֹרוֹ הָעַז, הוּא אוֹר הַשֶּׁמֶשׁ, הָלַךְ וְנֶחְלַשׁ מִיּוֹם לְיוֹם.
"מָה יִהְיֶה?" נִדְאֲגוּ הַמִּצְרִים. "אֵיךְ נִסְתַּדֵּר בְּלִי אוֹר? הֲרֵי שׁוּם צֶמַח לֹא יִגְדַּל, וְלָנוּ לֹא יִהְיֶה מָה לֶאֱכֹל. וְחוּץ מִזֶּה, הַחשֶׁךְ מַפְחִיד…"
אַךְ לְאִישׁ מֵהֶם לֹא הָיָה דֵּי אֹמֶץ לְבַקֵּשׁ מֵרַע לִפְרשׁ וּלְגַלּוֹת אֶת שְׁמוֹ לְאֵל אַחֵר, שֶׁיִּירַשׁ מִמֶּנּוּ אֶת כּוֹחוֹ וְאֶת שִׁלְטוֹנוֹ.
אֵין בְּרֵרָה, אָמְרָה אִיסִיס לְעַצְמָהּ, אִם סַבָּא אֵינוֹ מְגַלֶּה אֶת הַסּוֹד, אֲגַלֶּה אוֹתוֹ בְּעַצְמִי.
אִיסִיס יָדְעָה כִּי סַבָּא שֶׁלָּהּ, בִּהְיוֹתוֹ אֵל הַשֶּׁמֶשׁ, נוֹהֵג לְהִתְעוֹרֵר עִם הַזְּרִיחָה וּלְטַיֵּל עַד לַשְּׁקִיעָה. הִיא גַּם יָדְעָה כִּי הוּא צוֹעֵד תָּמִיד בְּאוֹתוֹ הַמַּסְלוּל, וְגַם יָדְעָה – קְצָת לֹא נָעִים לְסַפֵּר – כִּי כַּאֲשֶׁר הוּא מִתְעַיֵּף, הוּא מִשְׁתַּעֵל מְאוֹד וְיוֹרֵק.
וְזֶה מָה שֶׁעָשְׂתָה אִיסִיס: הִיא נָטְלָה מְעַט מֵהָרִיר הַמַּלְכוּתִי הַזֶּה, עִרְבְּבָה בָּאֲדָמָה, לָחֲשָׁה לַחַשׁ קְסָמִים (מַשֶּׁהוּ כְּמוֹ: רֶשֶׁף-כֶּשֶׁף-חַרְפּוּשִׁית) וְיָצְרָה נָחָשׁ קָטָן, אֲבָל אַרְסִי מֵאֵין כְּמוֹתוֹ.
לְמָחֳרָת, כְּשֶׁהָאֵל צָעַד בְּמַסְלוּלוֹ מְלֻוֶּה בְּעוֹזְרָיו, אָרְבָה לוֹ אִיסִיס, הִנִּיחָה עַל הַשְּׁבִיל אֶת הַנָּחָשׁ, וְזֶה מִהֵר לִנְעֹץ בַּעֲקֵבוֹ שֶׁל רַע שֵׁן מְלֵאָה בְּאֶרֶס קַטְלָנִי.
"אַי! כּוֹאֵב!" זָעַק הָאֵל, "הַצִּילוּ!!" קָרָא אֶל עוֹזְרָיו.
"מָה קָרָה?" נִבְהֲלוּ הָעוֹזְרִים.
"אֲנִי לֹא יוֹדֵעַ," נֶאֱנַק הָאֵל וְהִתְפַּתֵּל, "מַשֶּׁהוּ הִכִּישׁ אוֹתִי, אַךְ לֹא רָאִיתִי מַהוּ, וְלָכֵן…"
אֲבָל הָאֵל רַע לֹא הִצְלִיחַ לְסַיֵּם אֶת הַמִּשְׁפָּט מֵרֹב כְּאֵב.
אָז הִתְיַצְּבָה לְפָנָיו נֶכְדָּתוֹ אִיסִיס, הֵישִׁירָה מַבָּט אֶל עֵינָיו הַיּוֹקְדוֹת וְאָמְרָה: "סַבָּא יָקָר, אֲנִי רָאִיתִי מִי הִכִּישׁ אוֹתְךָ. זֶהוּ נָחָשׁ אַרְסִי מֵאֵין כְּמוֹתוֹ. אֵין בְּךָ כּוֹחַ לַעֲמֹד מוּלוֹ, מִפְּנֵי שֶׁכָּל כּוֹחוֹ שָׁאוּב מִמְּךָ. אֲנִי יְכוֹלָה לְהַצִּיל אוֹתְךָ, אַךְ לְשֵׁם כָּךְ עָלֶיךָ לְגַלּוֹת לִי אֶת שִׁמְךָ…"
"בְּסֵדֶר, אֲגַלֶּה לָךְ," נֶאֱנַח רַע. "שְׁמִי הוּא חֶפֶר.. אֲבָל בְּשֵׁם כָּל הָרוּחוֹת, מַדּוּעַ הַכְּאֵב אֵינוֹ עוֹבֵר?"
"כִּי זֶה אֵינֶנּוּ הַשֵּׁם הַסּוֹדִי," אָמְרָה אִיסִיס. "כֻּלָּם יוֹדְעִים שֶׁחֶפֶר הוּא שִׁמְךָ בַּבֹּקֶר."
"בְּסֵדֶר, אֲגַלֶּה לָךְ," נֶאֱנַק רַע. "שְׁמוֹ הוּא אָתוּם… אֲבָל בְּשֵׁם כָּל הַשֵּׁדִים, הַכְּאֵב עוֹדוֹ אָיֹם."
"כִּי זֶה אֵינֶנּוּ הַשֵּׁם הַסּוֹדִי," הִמְשִׁיכָה אִיסִיס. "כֻּלָּם יוֹדְעִים שֶׁאָתוּם הוּא שִׁמְךָ בָּעֶרֶב. וּבַצָּהֳרַיִם," הוֹסִיפָה וְאָמְרָה, "שִׁמְךָ הוּא רַע! בְּבַקָּשָׁה, סַבָּא," הִתְחַנְּנָה אִיסִיס, "כְּדֵי לְהָסִיר אֶת הַכִּשּׁוּף אֲנִי זְקוּקָה לְשֵׁם אַחֵר, לַשֵּׁם שֶׁלֹּא גִּלִּיתָ מֵעוֹלָם."
"בְּסֵדֶר, אֲגַלֶּה לָךְ. אֲבָל שֶׁתֵּדְעִי, זֶה שֵׁם אָרֹךְ מְאוֹד. אַתְּ מוּכָנָה? אוּלַי מוּטָב שֶׁתִּרְשְׁמִי… שְׁמִי הוּא: בּוֹרֵא-עוֹלָם-בּוֹרֵא-הַנִּילוּס-פְּרִי-הַגֶּפֶן-הַתָּמָר-פֶּרַח-הַלּוֹטוּס-אֵשׁ-הַחַיִּים-הַחַרְפּוּשִׁית…"
אֲבָל גַּם הַשֵּׁם הָאָרֹךְ הַזֶּה לֹא הָיָה הַשֵּׁם הַסּוֹדִי.
לְבַסּוֹף הִכְנִיעַ הַכְּאֵב אֶת הָאֵל רַע, וְהוּא אָמַר: "בְּסֵדֶר, אֲגַלֶּה לָךְ, אִיסִיס הַיְּקָרָה. אֲבָל קִרְבִי אֵלַי, כְּדֵי שֶׁאִישׁ מִלְּבַדֵּךְ לֹא יִשְׁמַע." וְהוּא לָחַשׁ עַל אָזְנָהּ שֶׁל אִיסִיס אֶת הַשֵּׁם הַסּוֹדִי. בּוֹ בָּרֶגַע לָחֲשָׁה אִיסִיס אֶת לַחַשׁ הַסְּתָרִים, וְהַשֵּׁם הַסּוֹדִי הֵפִיג מִיָּד אֶת כְּאֵבוֹ שֶׁל רַע, אֲבָל גַּם אֶת כּוֹחוֹ.
כָּךְ הָפְכָה אִיסִיס לְאֵלָה בַּעֲלַת כּוֹחוֹת מְיֻחָדִים.
"וּבְקָרוֹב מְאוֹד," הִבְטִיחַ סַבָּא רַע, "כְּשֶׁאֶפְרשׁ, תִּהְיִי אַתְּ לְמַלְכַּת מִצְרַיִם."


הָיָה לְאִיסִיס אָח אָהוּב – אוֹסִירִיס שְׁמוֹ. הָיוּ לָהּ אָח נוֹסָף, אֲדֹם-שֵׂעָר וְרָשָׁע – סֵת שְׁמוֹ, וְאָחוֹת וּשְׁמָהּ נֶפְתִיס.
יוֹם אֶחָד, כְּשֶׁסַּבָּא רַע הִרְבָּה בִּמְיֻחָד לְהִשְׁתַּעֵל, הוּא קָרָא אֵלָיו אֶת אִיסִיס וְאֶת אוֹסִירִיס וְאָמַר לָהֶם: "נְכָדַי יַקִּירַי! עַכְשָׁו אֲנִי בֶּאֱמֶת מַרְגִּישׁ זָקֵן מְאוֹד. אֵינֶנִּי מְסֻגָּל לִשְׁלֹט עַל אֶרֶץ הַחַיִּים. אַתֶּם שְׁנֵיכֶם טוֹבִים וַאֲהוּבִים עָלַי. אֲנִי בָּטוּחַ כִּי גַּם הָעָם יֹאהַב אֶתְכֶם. וּבְקִצּוּר, אֲנִי מַכְתִּיר אֶתְכֶם בָּזֹאת לִמְלָכִים עַל פְּנֵי הָאֲדָמָה, וְאָנוֹכִי אֶשְׁלֹט בְּאֶרֶץ הַמֵּתִים."
כָּךְ הָיוּ אִיסִיס וְאוֹסִירִיס לִמְלָכִים אֲהוּבִים, וְהֵם שֶׁלִּמְּדוּ אֶת בְּנֵי אַרְצָם הֲמוֹן דְּבָרִים חֲדָשִׁים וַחֲשׁוּבִים, כְּמוֹ לְמָשָׁל, לִזְרֹעַ חִטָּה, לִטְחֹן אוֹתָהּ לְקֶמַח וְלֶאֱפוֹת לֶחֶם; לְגַדֵּל גְּפָנִים וּלְהָכִין מִפְּרִי-הַגֶּפֶן יַיִן; לִמְצֹא בָּאֲדָמָה כֶּסֶף, זָהָב וּנְחשֶׁת וּלְהָכִין מֵהֶם כְּלֵי עֲבוֹדָה וְתַכְשִׁיטִים; וְגַם לֶאֱרֹג אֲרִיגִים, לִרְקֹחַ תְּרוּפוֹת, לִבְנוֹת מִקְדָּשִׁים וְהֶחָשׁוּב מִכֹּל: הֵם לִמְּדוּ אֵיךְ לִחְיוֹת זֶה עִם זֶה בְּשָׁלוֹם.


הַכֹּל הָיָה יָכוֹל לִהְיוֹת נִפְלָא אִלְמָלֵא סֵת אֲדֹם-הַשֵּׂעָר. סֵת קִנֵּא בְּאָחִיו וּבַאֲחוֹתוֹ אֲשֶׁר הָיוּ לִמְלָכִים, וְלֹא סְתָם מְלָכִים, אֶלָּא מְלָכִים אֲהוּבִים, וּבִמְיֻחָד קִנֵּא סֵת בְּאָחִיו, בְּאוֹסִירִיס.
מָה עָשָׂה?
נָדַד בְּרַחֲבֵי מִצְרַיִם וְאָמַר לָאֲנָשִׁים: "נָכוֹן שֶׁהַמְּלָכִים הָאֵלֶּה, אִיסִיס וְאוֹסִירִיס, מַרְגִּיזִים מְאוֹד, וּבִמְיֻחָד אוֹסִירִיס?"
"לֹא, מָה פִּתְאוֹם! הֵם דַּוְקָא נֶחְמָדִים מְאוֹד וְעוֹזְרִים לָנוּ," עָנוּ מַרְבִּית הָאֲנָשִׁים.
אֲבָל סֵת פָּגַשׁ גַּם כַּמָּה אֲנָשִׁים שֶׁהָיוּ, כָּמוֹהוּ, מְמֻרְמָרִים מִלֵּדָה. תָּמִיד הָיָה נִדְמֶה לָהֶם שֶׁאֵצֶל הַשָּׁכֵן הַכֹּל מֻצְלָח יוֹתֵר: הַחִטָּה גְּבוֹהָה יוֹתֵר, הַפָּרָה שְׁמֵנָה יוֹתֵר, הַבַּיִת גָּדוֹל יוֹתֵר, הָאִשָּׁה חֲכָמָה יוֹתֵר, וְהַיְּלָדִים גַּם הֵם טוֹבִים וַחֲכָמִים וּלְעוֹלָם אֵינָם מְשֻׁעֲמָמִים.
"רַק שֶׁתֵּדְעוּ," הִסְבִּיר לָהֶם סֵת הָאָדֹם וּמִצְמֵץ בְּעֵינֵי הַתַּנִּין שֶׁלּוֹ, הַקְּטַנּוֹת וְהָרָעוֹת, "הַכֹּל בְּאַשְׁמָתָם שֶׁל הַמְּלָכִים, וּבִמְיֻחָד בְּאַשְׁמָתוֹ שֶׁל אוֹסִירִיס. אִם תַּעַזְרוּ לִי לַהֲרֹג אוֹתוֹ," הִבְטִיחַ לַמְּמֻרְמָרִים, "אֶדְאַג שֶׁחַיֵּיכֶם יִהְיוּ מְאֻשָּׁרִים, שֶׁכָּל דָּבָר שֶׁתַּעֲשׂוּ יַצְלִיחַ, שֶׁנְּשׁוֹתֵיכֶם וְיַלְדֵיכֶם יִהְיוּ טוֹבִים, יָפִים וַחֲכָמִים, בְּרִיאִים וּלְעוֹלָם לֹא מְשֻׁעֲמָמִים."
אֲבָל סֵת לֹא הִסְתַּפֵּק בְּכָךְ. בְּרֹאשׁוֹ הָאָדֹם הוּא תִּחְבֵּל תַּחְבּוּלָה זְדוֹנִית.
הוּא פָּנָה אֶל נַגָּר אֻמָּן וְאָמַר לוֹ: "אֲנִי מְבַקֵּשׁ לְהַזְמִין אֲרוֹן קְבוּרָה מְפֹאָר."
"לְמִי?" שָׁאַל הַנַּגָּר.
"זֶה לֹא עִנְיָנְךָ!" הֵשִׁיב סֵת בְּגַסּוּת.
"זֶה דַּוְקָא כֵּן עִנְיָנִי," אָמַר הַנַּגָּר. "אִם לֹא אֵדַע אֶת מִדּוֹתָיו שֶׁל הַמֵּת, לֹא אוּכַל לְהָכִין אֶת הָאָרוֹן."
"טוֹב, זֶה פָּשׁוּט מְאוֹד," אָמַר סֵת. "לְמַזָּלְךָ, אֲנִי מַכִּיר אוֹתוֹ הֵיטֵב. מַמָּשׁ כְּמוֹ אָח… הוּא גָּבוֹהַּ מִמֶּנִּי בְּרֹאשׁ וְשָׁלוֹשׁ אֶצְבָּעוֹת בְּדִיּוּק. וְעַכְשָׁו," חִיֵּךְ חִיּוּךְ שָׁפָל, "הַפְסֵק לְדַבֵּר וְהַתְחֵל לְנַגֵּר."
מָה הָיְתָה תַּחְבּוּלָתוֹ הַשְּׂטָנִית שֶׁל סֵת? הוּא הִזְמִין אֶת אָחִיו כְּאוֹרֵחַ-כָּבוֹד לְמִשְׁתֶּה שֶׁכְּמוֹתוֹ לֹא נִרְאָה בְּמִצְרַיִם. הָאוֹרְחִים אָכְלוּ, שָׁתוּ, צָפוּ בְּמוֹפְעֵי מָחוֹל, וְכַאֲשֶׁר סִיְּמוּ, הִכְרִיז סֵת: "וְעַכְשָׁו, הַפְתָּעָה!"
וְהוּא קָרָא אֶל הָאוּלָם אֶת חֶבֶר מֵרֵעָיו, אֲשֶׁר נָשְׂאוּ עַל כִּתְפֵיהֶם אֲרוֹן קְבוּרָה.
"מָה זֶה, אָחִי?" צָחַק אוֹסִירִיס. "חָשַׁבְתִּי שֶׁאֲנַחְנוּ חוֹגְגִים. קַח אֶת הַדָּבָר הַזֶּה מִכָּאן."
אֲבָל כְּשֶׁהָאָרוֹן הוּרַד לָאָרֶץ וְהִדְהִים אֶת קְרוּאֵי הַמִּשְׁתֶּה בְּיָפְיוֹ, הִסְכִּים גַּם אוֹסִירִיס: "כֵּן, זֶהוּ אָרוֹן מַרְהִיב וּמַלְכוּתִי. בְּבוֹא הַיּוֹם, כְּשֶׁתַּגִּיעַ שְׁעָתִי לָמוּת, לֹא אֶתְנַגֵּד לְהִקָּבֵר בְּאָרוֹן מְפֹאָר שֶׁכָּזֶה."
אַתָּה לֹא תְּחַכֶּה הַרְבֵּה… צָחַק סֵת בְּלִבּוֹ וּבְקוֹל פָּנָה אֶל כָּל הַנּוֹכְחִים, "בּוֹאוּ נִמְדֹּד לְמִי מִכֻּלָּנוּ מַתְאִים הָאָרוֹן. מִי שֶׁיַּתְאִים לְמִדּוֹתָיו – הָאָרוֹן יִהְיֶה שֶׁלּוֹ."
בָּזֶה אַחַר זֶה קָפְצוּ חֲבֵרָיו שֶׁל סֵת אֶל הָאָרוֹן וְנִשְׁכְּבוּ בּוֹ. אַךְ הָאָרוֹן לֹא הִתְאִים כַּמּוּבָן לְאִישׁ מֵהֶם.
"אֲפִלּוּ לִי הוּא לֹא מַתְאִים!" סֵת הֶעֱמִיד פְּנֵי נִרְגָּז. "חֲסֵרִים בְּדִיּוּק רֹאשׁ וְשָׁלוֹשׁ אֶצְבָּעוֹת. מָה אִתְּךָ, אָחִי, מְעֻנְיָן לְנַסּוֹת?"
"בְּלֵב חָפֵץ," הֵשִׁיב אוֹסִירִיס, וְאַף הוּא נִכְנַס אֶל הָאָרוֹן וְנִשְׁכַּב בּוֹ.
"כֵּן, הוּא מַתְאִים לִי בְּדִיּוּק!" קָרָא. "נוֹחַ מְאוֹד," צָחַק…
אַךְ צְחוֹקוֹ שֶׁל אוֹסִירִיס קָפָא בְּפִיו, כְּשֶׁסֵּת וְחֶבֶר מֵרֵעָיו זִנְּקוּ עַל הָאָרוֹן, סָגְרוּ אֶת הַמִּכְסֶה, נָשְׂאוּ אוֹתוֹ מִן הָאַרְמוֹן אֶל גְּדוֹת הַנִּילוּס וְהִשְׁלִיכוּ אוֹתוֹ אֶל הַזֶּרֶם הָעַז.


אוֹסִירִיס הַמִּסְכֵּן גָּוַע מִיָּד, אַךְ הָאָרוֹן שֶׁבּוֹ נִטְמַן נִסְחַף עִם מֵי הַנִּילוּס אֶל הַיָּם, נִשָּׂא עַל הַגַּלִּים, וּלְבַסּוֹף נִפְלַט בְּאֶרֶץ רְחוֹקָה – פֵנִיקְיָה שְׁמָהּ.
שָׁם, עַל הַחוֹף בְּפֵנִיקְיָה, אֵרַע דָּבָר מֻפְלָא: הָעֵץ, אֲשֶׁר מִמֶּנּוּ הֻתְקַן הָאָרוֹן, הִכָּה שָׁרָשִׁים וְעַד מְהֵרָה הָיָה לְעֵץ אַדִּיר, עַב-גֶּזַע וּרְחַב-נוֹף.
"אֵיזֶה יֹפִי! וְאֵיזֶה מַזָּל!" אָמַר מֶלֶךְ פֵנִיקְיָה, שֶׁעָבַר בַּמָּקוֹם בְּחֶבְרַת אִשְׁתּוֹ, מַלְכַּת פֵנִיקְיָה. "לְעֵץ כָּזֶה בְּדִיּוּק אֲנִי זָקוּק כְּדֵי לְהַתְקִין עַמּוּד בְּאַרְמוֹנֵנוּ." וְהוּא צִוָּה עַל מְשָׁרְתָיו לִכְרֹת אֶת הָעֵץ הָאַדִּיר. וְאִישׁ לֹא יָדַע כִּי בְּתוֹךְ הָעַמּוּד קָבוּר אֲרוֹן קְבוּרָה וּבוֹ גּוּפַת אוֹסִירִיס.
כָּךְ חָלְפוּ לָהֶם יָמִים רַבִּים. מַיִם רַבִּים זָרְמוּ בַּנִּילוּס, סֵת הָרָשָׁע מָלַךְ עַל הַמִּצְרִים, וְאִלּוּ אִיסִיס – הִיא בָּרְחָה מִן הָאַרְמוֹן וְנָדְדָה בְּרַחֲבֵי מִצְרַיִם בְּחִפּוּשׂ אַחַר אֲהוּבָהּ.
אֲנִי אֶמְצָא אוֹתוֹ, אָמְרָה בְּלִבָּהּ, וְאָז אַפְעִיל אֶת כָּל קְסָמַי וְכִשּׁוּפַי כְּדֵי לְהָשִׁיבוֹ אֶל הַחַיִּים.
לְאַחַר תְּלָאוֹת רַבּוֹת וְהַרְפַּתְקָאוֹת רַבּוֹת הִגִּיעָה אִיסִיס אֶל חוֹפֵי פֵנִיקְיָה.
מָה אֶעֱשֶׂה עַכְשָׁו? חָשְׁבָה.
לְמַעַן הָאֱמֶת, אִיסִיס לֹא כָּל כָּךְ יָדְעָה מָה לַעֲשׂוֹת. עַל כֵּן פָּשׁוּט יָשְׁבָה לָהּ וְקָלְעָה אֶת שְׂעַר רֹאשָׁהּ לְצַמּוֹת.
"מָה זֶה?" הִתְפַּעֲלוּ אַרְבַּע נָשִׁים שֶׁעָבְרוּ בַּחוֹף, "אֵיזוֹ תִּסְרֹקֶת מְשֻׁנָּה וּמַדְהִימָה," כִּי לְמַרְבֵּה הַפֶּלֶא, נְשׁוֹת פֵנִיקְיָה לֹא רָאוּ צַמּוֹת מֵעוֹדָן.
"הוֹ, זֶה פָּשׁוּט מְאוֹד," אָמְרָה אִיסִיס. "דְּרוּשָׁה רַק סַבְלָנוּת. אִם תִּרְצוּ, אֲלַמֵּד אֶתְכֶן."
שָׁעָה קַלָּה לְאַחַר מִכֵּן הָיוּ רָאשֵׁיהֶן שֶׁל אַרְבַּע הַנָּשִׁים עֲטוּרִים צַמּוֹת מַקְסִימוֹת.
"מָה זֶה?" הִתְפַּעֲלָה מַלְכַּת פֵנִיקְיָה, שֶׁבְּאַרְמוֹנָהּ שֵׁרְתוּ הַנָּשִׁים, "אֵיזוֹ תִּסְרֹקֶת מַדְהִימָה וּמְשֻׁנָּה!"
הַמַּלְכָּה בִּקְּשָׁה מִן הַמְּשָׁרְתוֹת שֶׁיִּקְלְעוּ גַּם לָהּ צַמּוֹת, וְהֵן לֹא רַק קָלְעוּ בְּסַבְלָנוּת, אֶלָּא גַּם סִפְּרוּ לָהּ עַל הָאִשָּׁה הַמִּסְתּוֹרִית שֶׁפָּגְשׁוּ בְּחוֹף הַיָּם.
סַקְרָנוּתָהּ שֶׁל הַמַּלְכָּה נֵעוֹרָה, וְהִיא בִּקְּשָׁה לְהַזְמִין אֶל הָאַרְמוֹן אֶת הָאִשָּׁה הַמִּסְתּוֹרִית. לְאַחַר שֶׁזּוֹ בָּאָה וּמָצְאָה חֵן בְּעֵינֶיהָ וּבְעֵינֵי הַמֶּלֶךְ, בִּקְּשׁוּ מִמֶּנָּה הַשְּׁנַיִם שֶׁתְּטַפֵּל בִּבְנָם הַתִּינוֹק.
 

"אֲנַחְנוּ דּוֹאֲגִים לוֹ מְאוֹד," הִסְבִּירוּ לָהּ הַמֶּלֶךְ וְהַמַּלְכָּה. "הוּא קָטָן וְחָלוּשׁ. מִיּוֹם שֶׁנּוֹלַד, בְּקשִׁי עָלָה בַּמִּשְׁקָל. אֲנַחְנוּ חוֹשְׁשִׁים שֶׁהוּא לֹא יַאֲרִיךְ יָמִים."
"אַל תִּדְאֲגוּ," הִרְגִּיעָה אוֹתָם אִיסִיס, שֶׁבְּחוּשֶׁיהָ הַכִּשּׁוּפִיִּים כְּבָר חָשָׁה כִּי הִגִּיעָה לַמָּקוֹם הַנָּכוֹן. "אַל תִּדְאֲגוּ, אֶצְלִי הוּא יְקַבֵּל טִפּוּל מָסוּר וְסַבְלָנִי, וְאֵין לִי סָפֵק שֶׁהוּא יִתְחַזֵּק."
וְאָמְנָם, אִיסִיס הִתְכַּוְּנָה לְכָל מִלָּה שֶׁאָמְרָה. וְיוֹתֵר מִכָּךְ – הִיא בִּקְּשָׁה לְהַעֲנִיק לַתִּינוֹק חַיֵּי נֶצַח.
אֵיךְ הוֹפְכִים תִּינוֹק חָלוּשׁ לְנִצְחִי? פָּשׁוּט מְאוֹד – מַעֲלִים אוֹתוֹ בְּלֶהָבוֹת כְּשׁוּפוֹת!
וְזֹאת עָשְׂתָה אִיסִיס. מִדֵּי לַיְלָה, לְאַחַר שֶׁהַמֶּלֶךְ וְהַמַּלְכָּה עָלוּ עַל יְצוּעָם, יָשְׁבָה לְצַד עֲרִיסַת הַתִּינוֹק וּבְסַבְלָנוּת רַבָּה הֶעֶלְתָה אוֹתָהּ בְּלֶהָבוֹת כְּשׁוּפוֹת. הַתִּינוֹק הִמְשִׁיךְ לָנוּם בְּשַׁלְוָה, אַךְ הַטִּפּוּל הַמְּיֻחָד חִשֵּׁל אֶת גּוּפוֹ. כִּמְעַט הָפַךְ לְבֶן-אַלְמָוֶת, אֶלָּא שֶׁלַּיְלָה אֶחָד נָדְדָה שְׁנָתָהּ שֶׁל הַמַּלְכָּה, וְהִיא הִפְתִּיעָה אֶת אִיסִיס – וְהֻפְתְּעָה בְּעַצְמָהּ.
"אוֹי וַאֲבוֹי!" צָעֲקָה, "מָה אַתְּ עוֹשָׂה לַבֵּן שֶׁלִּי? מְכַשֵּׁפָה!"
"אֲנִי בֶּאֱמֶת מְכַשֵּׁפָה, קוֹסֶמֶת וְאֵלָה," הִתְוַדְּתָה אִיסִיס, "וְאַתְּ, אַתְּ חַסְרַת סַבְלָנוּת! בְּרֶגַע זֶה קִלְקַלְתְּ אֶת הַכִּשּׁוּף!"
"אָה, אִם כָּךְ, סְלִיחָה… בְּבַקָּשָׁה הַמְשִׁיכִי…" הַמַּלְכָּה הַנְּבוֹכָה וְהַמְּבֹהֶלֶת נָפְלָה אַרְצָה, הִשְׁתַּחַוְתָה לְאִיסִיס וְהִתְחַנְּנָה: "אָנָּא, אַל תִּכְעֲסִי עָלֵינוּ. קְחִי לָךְ מָה שֶׁאַתְּ רוֹצָה מֵאוֹצְרוֹתֵינוּ – כֶּסֶף, זָהָב, שֶׁנְהָב…"
אֲבָל אוֹצְרוֹתֵיהֶם שֶׁל מַלְכֵי פֵנִיקְיָה לֹא עִנְיְנוּ אֶת אִיסִיס. הִיא בִּקְּשָׁה מֵהֶם רַק דָּבָר אֶחָד: אֶת הָעַמּוּד הַגָּדוֹל שֶׁבְּלֵב הָאַרְמוֹן.
"אֶת הָעַמּוּד?" הִתְפַּלְּאוּ הַמֶּלֶךְ וְהַמַּלְכָּה. "אַתְּ בְּטוּחָה? מָה תַּעֲשִׂי בָּעַמּוּד?"
"מִיָּד תִּרְאוּ," קָרְאָה אִיסִיס, וּבְמַבָּט אֶחָד כָּשׁוּף בִּקְּעָה אֶת הָעַמּוּד לִשְׁנַיִם וְחִלְּצָה מִמֶּנּוּ אֶת אֲרוֹנוֹ שֶׁל אוֹסִירִיס.
עַכְשָׁו, אָמְרָה לְעַצְמָהּ, כָּל שֶׁנּוֹתָר לִי הוּא לְחַבֵּר לַחַשׁ קְסָמִים, שֶׁיָּקִים לִתְחִיָּה אֶת אֲהוּבִי.


אַךְ אִיסִיס לֹא הִסְפִּיקָה לְחַבֵּר אֶת לַחַשׁ הַקְּסָמִים. בַּדֶּרֶךְ חֲזָרָה אֶל הָאַרְמוֹן חָטַף סֵת הַשְּׂטָנִי מֵאִיסִיס אֶת גּוּפַת אוֹסִירִיס וּבִתֵּר אוֹתָהּ לְאַרְבָּעָה-עָשָׂר חֲלָקִים.
"עַכְשָׁו נִרְאֶה אוֹתָךְ, מְכַשֵּׁפָה עֲלוּבָה!" קָרָא אֶל אִיסִיס וּפִזֵּר אֶת חֲלָקָיו שֶׁל אוֹסִירִיס הַמִּסְכֵּן בַּנִּילוּס, טֶרֶף לַתַּנִּינִים.
הָיָה זֶה מַעֲשֶׂה נוֹרָא, אֲשֶׁר מִלֵּא אֶת אִיסִיס בְּיֵאוּשׁ עָמֹק.
"אֲנִי מַעֲדִיפָה לָמוּת," בָּכְתָה לִפְנֵי אֲחוֹתָהּ נֶפְתִיס. "בְּלִי אוֹסִירִיס אֵין טַעַם לְחַיַּי."
"לֹא, אַל תִּתְיָאֲשִׁי!" הִפְצִירָה בָּהּ נֶפְתִיס. "שָׁכַחְתְּ – קִבַּלְתְּ אֶת הַכּוֹחוֹת שֶׁל רַע. וְיֵשׁ לָךְ גַּם אוֹתִי. בּוֹאִי, אֲחוֹתִי, נֵצֵא אֶל הַנִּילוּס בְּסִירָה וְנֶאֱסֹף אֶת כָּל הַחֲלָקִים."
וְכָךְ הָיָה. אִיסִיס וְנֶפְתִיס הִפְלִיגוּ בְּרַחֲבֵי הַנִּילוּס בְּסִירַת קָנִים קְטַנָּה וּבְסַבְלָנוּת רַבָּה אָסְפוּ שְׁלוֹשָׁה-עָשָׂר מֵחֲלָקָיו שֶׁל אוֹסִירִיס – אֶת הַחֵלֶק הָאַרְבָּעָה-עָשָׂר לֹא מָצְאוּ. אַךְ הֵן חִבְּרוּ כָּל כָּךְ יָפֶה אֶת שְׁאַר הַחֲלָקִים, עַד שֶׁאוֹסִירִיס הָיָה מֻשְׁלָם גַּם בִּלְעָדָיו.
כָּעֵת בֶּאֱמֶת נוֹתַר רַק לְחַבֵּר אֶת לַחַשׁ הַכְּשָׁפִים.
וְזֹאת עָשְׂתָה אִיסִיס. הִיא חִבְּרָה לַחַשׁ (מַשֶּׁהוּ כְּמוֹ: כֶּשֶׁף-נֶשֶׁף-מֵי-הַנִּילוּס), וְאוֹסִירִיס פָּקַח אֶת עֵינָיו הַטּוֹבוֹת וְנָשַׁק לָהּ, לְאֵלָתוֹ-אֲהוּבָתוֹ, שֶׁבִּלְעָדֶיהָ לֹא הָיָה קָם לִתְחִיָּה.
אַךְ מֵאַחַר שֶׁלֹּא יָכוֹל הָיָה לַחְזֹר לִמְלֹךְ עַל פְּנֵי הָאֲדָמָה, קִבֵּל מֵרַע אֶת מַמְלַכְתּוֹ, מַמְלֶכֶת הַמֵּתִים.
 הַלֵּב, אִלּוּ מְסֻגָּל לַחְשֹׁב הָיָה פּוֹסֵק מִלֶּכֶת, חָשַׁבְתִּי כְּשֶׁנִּכְנַסְתִּי לַמּוֹעֲדוֹן הַשָּׁחוֹר הַזֶּה. אֲנָשִׁים צְמוּדִים לַקִּירוֹת, נִגְרָרִים לְמַטָּה בָּאוֹרוֹת וְחוֹזְרִים לְעֶמְדָּתָם הַקְּבוּעָה, מוּזִיקָה עֲנָקִית מַבְקִיעָה בּוּם-בּוּם-בּוּם וּמַבְרִיגָה אוֹתִי מַטָּה, מַעְלָה, אֲנִי הוֹלֶכֶת לְבָּר אָרֹךְ. אֵיפֹה אָחִי לַעֲזָאזֵל? זוֹ הַהוֹפָעָה שֶׁלּוֹ, אוּלַי הִגַּעְתִּי מְאֻחָר מִדַּי. בֶּטַח הִגַּעְתִּי מְאֻחָר מִדַּי, אֶפְשָׁרֻיּוֹת הַצָּלָה לֹא עוֹמְדוֹת בְּפִתְחֵי הָאֲוִיר כָּאן. אֲנִי רוֹאָה אֶת אִיתַי מֵעֵבֶר לַבָּר, פָּנָיו לְבָנִים כִּפְנֵי מָוֶת וְעֵינָיו תְּכֻלּוֹת מַבִּיטוֹת אֲדִישׁוֹת בְּפִלְחֵי שָׁדַיִם כָּאן וְשָׁם. וּבְלִבִּי מְפַלֵּחַ הַדָּבָר כְּשֶׁאֲנִי מִתְקָרֶבֶת, הוּא חוֹשֵׁק בַּאֲחֵרוֹת, וּבְעֶצֶם אֵינִי חוֹשֶׁקֶת בּוֹ בִּכְלָל אֲבָל אֲנִי צְרִיכָה שֶׁיִּרְצֶה לִשְׁכַּב אִתִּי. כְּלוֹמַר, אֲנִי מִתְכַּוֶּנֶת, אֲנִי מֻשְׁפֶּלֶת לְגַמְרֵי עוֹד לִפְנֵי שֶׁהוּא מֵסֵב אֵלַי מַבָּט עָצֵל וְאוֹמֵר לִי "הַיי". "הַיי, אֵיפֹה אָחִי?" אֲנִי שׁוֹאֶלֶת. "אָחִיךְ… אָחִיךְ בַּחֲדַר חֲזָרוֹת, לֹא רָאִית אוֹתוֹ?" הוּא שׁוֹאֵל, אָדִישׁ, שָׁעוּעַ, נוֹרָאִי. "לֹא, הִגַּעְתִּי עַכְשָׁו", אֲנִי עוֹנָה.
הוֹ, כָּל כֻּלִּי הִתְכַּוְּצוּת חָמְרִית מְרֻכֶּזֶת לְעֵבֶר פָּנָיו, מְנֻוָּלִים כָּל פָּנָיו, "אָה", הוּא אוֹמֵר וּמֵסֵב מַבָּטוֹ וְאֵינוֹ מַבִּיט עָלַי, עַל כָּל הַגּוּף הַזֶּה שֶׁנָּתוּן בִּלְבוּשׁ דַּק, צָמוּד, חֲסַר חֲשִׁיבוּת. אֲנִי מִתְיַשֶּׁבֶת בְּכָל אֹפֶן, עַל כִּסֵּא צַר, לֹא נוֹחַ, קָשֶׁה, וְאִיתַי נִשְׁאָר אוֹ הוֹלֵךְ, כֵּן, הוּא הוֹלֵךְ כַּמּוּבָן, מוֹתִיר אוֹתִי לְבַד.
*
אִמָּא שֶׁלִּי מַגִּיעָה לְפֶתַע. הִגִּיעָה לִרְאוֹת אֶת הַהוֹפָעָה שֶׁל אָחִי, שֶׁאֵינוֹ בְּשׁוּם מָקוֹם. הִיא בּוֹלֶטֶת כְּמוֹ יָתֵד בַּמִּדְבָּר בַּמּוֹעֲדוֹן הַזֶּה. לִוְיָתָן כָּבֵד. חוֹצָה אֶת הָאֲנָשִׁים הַצְּעִירִים, וְהִיא אֵינָהּ צְעִירָה, אֵינָהּ יָפָה וּמְנַסָּה לִרְקֹד. לֹא רָאִיתִי אוֹתָהּ, חֹדֶשׁ, חָדְשַׁיִם. הִיא שׁוֹאֶלֶת אוֹתִי מַה נִּשְׁמַע. "אַתְּ לֹא נִרְאֵית טוֹב", הִיא קוֹבַעַת. "וּמָה אַתְּ עוֹשָׂה עַכְשָׁו" הִיא שׁוֹאֶלֶת. "אַתְּ יוֹדַעַת", אֲנִי אוֹמֶרֶת לָהּ, "אֲנִי עֲסוּקָה מְאֹד בְּלִמּוּדִים". "יֵשׁ לִי הַצָּעַת עֲבוֹדָה בִּשְׁבִילֵךְ", הִיא אוֹמֶרֶת אַחֲרֵי שְׁתִיקָה מְכֻוֶּנֶת. "מַה דַּעְתֵּךְ", הִיא מַמְשִׁיכָה כְּמוֹ בּוּלְדוֹזֶר, "לִהְיוֹת הָעוֹזֶרֶת הָאִישִׁית שֶׁל רִיצַ'ארְד נִיקְסוֹן?"
הִיא לֹא נוֹרְמָלִית, אֲנִי חוֹשֶׁבֶת, נִיקְסוֹן בִּכְלָל מֵת, וְיוֹתֵר גָּרוּעַ, מַה הִיא חוֹשֶׁבֶת לְעַצְמָהּ, הִיא בִּכְלָל לֹא מַכִּירָה אוֹתִי, רוֹצָה שֶׁאֶהְיֶה אֵשֶׁת עֲסָקִים וְלִי לֵב אָמָּנוּתִי רָחוֹק מִכֶּסֶף. "כְּבָר קָבַעְתִּי בִּשְׁבִילֵךְ פְּגִישָׁה אֶצְלוֹ", הִיא אוֹמֶרֶת לִי. "בְּשׁוּם אֹפֶן אֲנִי לֹא בָּאָה אֵלָיו", אֲנִי נֶחֱרֶצֶת, "אִם הוּא רוֹצֶה הוּא יָכוֹל לְהַגִּיעַ אֵלַי". אָה! הַהֲקָלָה שׁוֹטֶפֶת אוֹתִי, לְעוֹלָם רִיצַ'ארְד נִיקְסוֹן, הַבַּר מִנַּן, בַּחֲלִיפַת הָעֲסָקִים, לְעוֹלָם לֹא יַגִּיעַ, וְהִיא תֵּחָנֵק בְּתִקְוַת הַשָּׁוְא שֶׁלָּהּ, בַּדֶּלוּזְיוֹת שֶׁלָּהּ. "הוּא מַסְכִּים לָבוֹא לְכָאן", הִיא אוֹמֶרֶת בְּלִי הַקְדָּמוֹת. "מָה?" אֲנִי צוֹוַחַת מֵעַל הַמּוּזִיקָה, "לְכָאן?" "כֵּן", הִיא אוֹמֶרֶת. "אֲנִי צְרִיכָה לַשֵּׁרוּתִים", אֲנִי אוֹמֶרֶת לָהּ. "גַּם אֲנִי", הִיא אוֹמֶרֶת.
*
תָּא הַשֵּׁרוּתִים זוּגִי. קִיר דַּק מַפְרִיד בֵּין שְׁתֵּי אַסְלוֹת מְטֻנָּפוֹת וְדֶלֶת אַחַת סוֹגֶרֶת אוֹתָן מֵהַחוּץ. בֶּחָרָךְ הַצַּר נִתָּן לִרְאוֹת אֶת הָרְחָבָה הַמְּזֹהֶמֶת. פַּסִּים חוּמִים מְטַפְּסִים עַל כִּיּוֹרִים וּמַרְאוֹת סְדוּקִים. הַקִּירוֹת מְצֻפִּים רִבּוּעֵי חַרְסִינָה אֲפַרְפָּרִים וְתַחְתָּם מְבַצְבֵּץ צִבְעָם הַלָּבָן, הַיָּשָׁן יוֹתֵר. אֲנִי מִתְיַשֶּׁבֶת עַל אַחַת הָאַסְלוֹת וְרוֹצָה לְהַשְׁתִּין. אֲבָל אֲנִי לֹא יְכוֹלָה כִּי הִיא, אִמָּא שֶׁלִּי – לֹא יֵאָמֵן זוֹ חֻצְפָּה וַחֲדִירָה לִרְשׁוּת הַפְּרָט וּמָה עוֹד אֶפְשָׁר לוֹמַר – הִיא מִתְיַשֶּׁבֶת בְּאַדְנוּת פּוֹלְשָׁנִית, בְּרֹחַב לֵב שֶׁל מִי שֶׁלֹּא אִכְפַּת לָהּ, עַל הָאַסְלָה הַשְּׁנִיָּה.
יֵשׁ לָהּ נוֹכְחוּת שֶׁאֵינָהּ זְקוּקָה לְמִלִּים. הִיא מַשְׁתִּינָה מִיָּד, בְּזֶרֶם רוֹעֵשׁ חֲסַר בּוּשָׁה, וַאֲנִי מְקַנְאָה בָּהּ שֶׁהִיא כָּכָה וַאֲנִי רוֹצָה לַעֲקֹר אוֹתָהּ מֵהָאַסְלָה וּלְהָטִיס אוֹתָהּ עַל טִיל לַשָּׁמַיִם, שֶׁרַק תֵּצֵא מִכָּאן, שֶׁתֵּצֵא מִכָּאן. הַתַּחְתּוֹנִים שֶׁלִּי לְמַטָּה וְקַר לִי וַאֲנִי לֹא מַצְלִיחָה לַעֲשׂוֹת כְּלוּם אֶלָּא לְהַקְשִׁיב לָהּ, לֹא לָהּ, לַזֶּרֶם שֶׁלָּהּ, "צְאִי מִפֹּה", אֲנִי אוֹמֶרֶת לָהּ. "לֹא", הִיא אוֹמֶרֶת, "הוּא צָרִיךְ לְהַגִּיעַ לְפֹה". "לְפֹה?" "כֵּן, אָמַרְתִּי לָךְ שֶׁהוּא יָבוֹא". רִיצַ'ארְד נִיקְסוֹן יַגִּיעַ לַשֵּׁרוּתִים הָאֵלֶּה אֲנִי חוֹשֶׁבֶת, הִיא הִצְלִיחָה לְהָעִיר מֵתִים, הִיא הִצְלִיחָה לַעֲשׂוֹת גַּם אֶת זֶה. "לְכִי, לְכִי מִכָּאן", אֲנִי אוֹמֶרֶת לָהּ, כִּי הַלֵּב שֶׁלִּי כּוֹאֵב כָּל כָּךְ, אֲנִי רוֹצָה לְהַשְׁתִּין כָּל כָּךְ וַאֲנִי לֹא מַצְלִיחָה בִּגְלָלָהּ.
וְאָז נִיקְסוֹן מַגִּיעַ. אֲנִי רוֹאָה אֶת הַחֲלִיפָה, הַפָּנִים הָאֲטוּמִים, דֶּרֶךְ הֶחָרָךְ. תְּחוּשַׁת נִצָּחוֹן מְמַלְּאָה אֶת לִבָּהּ שֶׁל אִמִּי וְגוֹרֶמֶת לָאֲוִיר לִהְיוֹת סָמִיךְ יוֹתֵר. הוּא עוֹמֵד בְּמֶרְכַּז עוֹזְרָיו וְיוֹעֲצָיו וְאַנְשֵׁי בִּטָּחוֹן, כֻּלָּם עוֹמְדִים בִּמְקוֹמוֹת אַסְטְרָטֶגִיִּים וְהוּא נִרְאֶה לְבַד כָּל כָּךְ. נִיקְסוֹן בָּא לַשֵּׁרוּתִים כְּדֵי לְדַבֵּר אִתִּי, אֱלֹהִים! אֲנִי תְּקוּעָה עִם הַזֶּרֶם שֶׁלֹּא יוֹצֵא, אוּלַי אֶהְיֶה אֵשֶׁת עֲסָקִים כָּמוֹהוּ, מַה נּוֹרָא כָּל כָּךְ בְּכָל זֶה? אַחֲרֵי שֶׁהִדִּיחוּ אוֹתוֹ מֵהַנְּשִׂיאוּת, אַחֲרֵי כָּל הַמַּעֲשִׂים הָרָעִים הוּא פָּנָה לַעֲסָקִים וְעָשָׂה הַרְבֵּה כֶּסֶף. עַכְשָׁו הוּא מְחַפֵּשׂ לְחֶבְרַת הַ— שֶׁלּוֹ אֵיזוֹ עוֹזֶרֶת אִישִׁית. אֲנִי? אֲנִי. אֲבָל אֲנִי רְחוֹקָה כָּל כָּךְ מֵרִיצַ'ארְד נִיקְסוֹן, הַשְּׁתַלְּטָן, הֶחָשׁוּךְ, וְאוּלַי אֲנִי אֲפֵלָה כָּמוֹהוּ? "לְכִי, לְכִי", אֲנִי אוֹמֶרֶת לְאִמָּא שֶׁלִּי, שֶׁאֵינָהּ מְבִינָה אֲפֵלָה גַּם כְּשֶׁהִיא אֲפֵלָה. "צְאִי מִכָּאן כְּבָר". אֲבָל הִיא נִשְׁאֶרֶת.
*
הַשָּׁמַיִם לֹא הָיוּ תְּכֻלִּים כָּל כָּךְ מֵעוֹלָם. אֲנִי מְרִימָה אֶת רֹאשִׁי מַעְלָה, מַעְלָה, וְהַתְּכֵלֶת מִתְרַחֶקֶת וַאֲנִי מַגְבִּיהָה. אִמָּא שֶׁלִּי לְצִדִּי, וּמִתַּחְתֵּינוּ צַמְּרוֹת עֵצִים, אֲנַחְנוּ הוֹלְכוֹת בִּשְׂדֵרָה רְחָבָה, יְפֵהפִיָּה שֶׁל אָבִיב, זֶהוּ יְפִי הַשֶּׁפַע, שֶׁבּוֹ נוֹתֵן הַטֶּבַע אֶפְשָׁרֻיּוֹת, וְהַלֵּב מַרְגִּישׁ בְּכָל זֶה. אֲנַחְנוּ אוֹחֲזוֹת יָדַיִם וְהַפַּעַם יֵשׁ בַּיָּדַיִם הַלָּלוּ נֶחָמָה. רַגְלֵינוּ נְתוּנוֹת בְּקַבַּיִם שֶׁל עֵץ, עֲנָקִיִּים, גְּבוֹהִים מִצַּמְּרוֹת הָעֵצִים. זֶהוּ מַסְלוּל הַהֲלִיכָה שֶׁלָּנוּ בַּקַּבַּיִם הָאֵלֶּה, אֲבָל אֲנַחְנוּ לֹא לֵיצָנִיּוֹת וְלֹא דְּמֻיּוֹת מִתֵּאַטְרוֹן עָצוּב. הִיא הוֹלֶכֶת בְּקַלּוּת וַאֲנִי הוֹלֶכֶת בְּקַלּוּת וְאֵינִי פּוֹחֶדֶת כְּלָל, גַּם שֶׁרַגְלַי רוֹעֲדוֹת תָּמִיד בַּגְּבָהִים.
 שִׁמְעִי וְהַקְשִׁיבִי וְשִׂימִי לֵב וְהַאֲזִינִי; כִּי זֶה קָרָה וְהִתְרַחֵשׁ וְנִהְיָה וְהָיָה, הוֹ, יַלְדָּתִי הֲכִי אֲהוּבָה, כְּשֶׁחַיּוֹת הַבַּיִת וְהַמֶּשֶׁק הָיוּ עֲדַיִן חַיּוֹת בַּר פִּרְאִיּוֹת. הַכֶּלֶב הָיָה פֶּרֶא, וְהַסּוּס הָיָה פֶּרֶא, וְהַפָּרָה הָיְתָה פֶּרֶא, וְהַכִּבְשָׂה הָיְתָה פֶּרֶא, וְהַחֲזִיר הָיָה פֶּרֶא – הֲכִי פֶּרֶא שֶׁאֶפְשָׁר – וְהֵם הָלְכוּ בִּבְדִידוּתָם הַפִּרְאִית בְּיַעֲרוֹת הַפֶּרֶא הַרְטֻבִּים. אֲבָל הַחַיָּה הֲכִי פִּרְאִית מִכָּל חַיּוֹת הַבַּר הַפִּרְאִיוֹת הָיְתָה הֶחָתוּל. הוּא הָלַךְ לְבַדּוֹ, וְכָל הַמְּקוֹמוֹת הָיוּ דּוֹמִים בְּעֵינָיו.
גַּם הָאָדָם הָיָה כַּמּוּבָן פֶּרֶא. הוּא הָיָה פֶּרֶא אָדָם נוֹרָאִי. הוּא אֲפִלּוּ לֹא חָשַׁב לְהִתְבַּיֵּת עַד שֶׁפָּגַשׁ אֶת הָאִשָּׁה, וְהִיא אָמְרָה לוֹ שֶׁאֹרַח חַיָּיו הַפִּרְאִי לֹא מוֹצֵא חֵן בְּעֵינֶיהָ. הִיא מָצְאָה מְעָרָה יָפָה וִיבֵשָׁה לִשְׁכַּב לִישֹׁן בָּהּ, בִּמְקוֹם עַל עֲרֵמַת עָלִים לַחִים; וְהִיא פִּזְּרָה חוֹל נָקִי עַל הָרִצְפָּה; וְהִיא הִבְעִירָה אֵשׁ נְעִימָה בְּמַעֲמַקֵּי הַמְּעָרָה; וְהִיא תָּלְתָה בְּפֶתַח הַמְּעָרָה יְרִיעַת עוֹר מְיֻבֶּשֶׁת שֶׁל סוּס-פֶּרֶא, עִם הַזָּנָב כְּלַפֵּי מַטָּה; וְהִיא אָמְרָה, "תְּנַגֵּב אֶת הָרַגְלַיִם, יַקִּירִי, לִפְנֵי שֶׁאַתָּה נִכְנָס. מֵעַכְשָׁו נְנַהֵל כָּאן בַּיִת."
בְּאוֹתוֹ עֶרֶב, יַלְדָּתִי הֲכִי אֲהוּבָה, הֵם אָכְלוּ כֶּבֶשׂ-בַּר צָלוּי עַל הָאֲבָנִים הַלּוֹהֲטוֹת, מְתֻבָּל בְּשׁוּם-בַּר וּבְפִלְפֵּל-בַּר; וּבַרְוַז-בַּר מְמֻלָּא בְּאֹרֶז-בַּר וּבְחִלְבֶּה-בַּר וּבְכֻסְבָּרָה-בַּר; וּמוֹחַ עֶצֶם שֶׁל שׁוֹר-הַבַּר; וְדֻבְדְּבָנֵי-בַּר וְרִמּוֹנֵי-בַּר. אָז הָלַךְ הָאָדָם לִישֹׁן לְיַד הָאֵשׁ שָׂמֵחַ וְטוֹב לֵב. אֲבָל הָאִשָּׁה הִתְיַשְּׁבָה וְהִסְתָּרְקָה. הִיא לָקְחָה אֶת עֶצֶם הַכָּתֵף שֶׁל הַכֶּבֶשׂ הַצָּלוּי – עֶצֶם הַשֶּׁכֶם הַגְּדוֹלָה וְהַשְּׁטוּחָה – וְהִיא הִתְרַכְּזָה בַּסִּימָנִים הַמֻּפְלָאִים שֶׁהָיוּ עָלֶיהָ, וְהִיא הוֹסִיפָה עֵצִים לַמְּדוּרָה, וְהִיא עָשְׂתָה קֶסֶם. הִיא עָשְׂתָה אֶת הַקֶּסֶם הַמִּתְנַגֵּן הָרִאשׁוֹן בָּעוֹלָם.
וְשָׁם, בְּיַעֲרוֹת הַפֶּרֶא הַרְטֻבִּים, נֶאֶסְפוּ כָּל חַיּוֹת הַבַּר בַּמָּקוֹם שֶׁמִּמֶּנּוּ יָכְלוּ לִרְאוֹת אֶת אוֹר הַמְּדוּרָה מִמֶּרְחָק רַב, וְחָשְׁבוּ לְעַצְמָן – מָה זֶה יָכוֹל לִהְיוֹת?!
אָז רָקַע סּוּס-פֶּרֶא בְּרַגְלוֹ הַפִּרְאִית וְאָמַר, "הוֹ, יְדִידַי, הוֹ, גַּם אוֹיְבַי, מַדּוּעַ וְלָמָּה הֶעֱלוּ הָאָדָם וְהָאִשָּׁה אֶת הָאוֹר הַגָּדוֹל הַזֶּה בַּמְּעָרָה הַגְּדוֹלָה הַזֹאת, וְאֵיךְ זֶה יָכוֹל לְהַזִּיק לָנוּ?"
כֶּלֶב-בַּר הֵרִים אֶת אַפּוֹ הַפִּרְאִי וְהֵרִיחַ אֶת רֵיחוֹ שֶׁל הַכֶּבֶשׂ הַצָּלוּי וְאָמַר, "אֲנִי הוֹלֵךְ לְשָׁם, אֲנִי אֶרְאֶה וְאַבִּיט וְאַגִּיד לָכֶם; כִּי לְדַעְתִּי, זֶה דָּבָר טוֹב. חָתוּל, בּוֹא אִתִּי."
"לֹא לֹא לֹא!" אָמַר הֶחָתוּל. "הֲרֵי אֲנִי הֶחָתוּל שֶׁהוֹלֵךְ לְבַדּוֹ, וְכָל הַמְּקוֹמוֹת דּוֹמִים בְּעֵינַי. אֲנִי לֹא בָּא."
"אִם כָּךְ, לְעוֹלָם לֹא נוּכַל לִהְיוֹת שׁוּב חֲבֵרִים," אָמַר כֶּלֶב-בַּר וְיָצָא בְּרִיצָה קַלָּה אֶל הַמְּעָרָה. אֲבָל אַחֲרֵי שֶׁהִתְרַחֵק קְצָת, חָשַׁב לְעַצְמוֹ הֶחָתוּל, "כָּל הַמְּקוֹמוֹת דּוֹמִים בְּעֵינַי. לָמָּה שֶׁלֹּא אֵלֵךְ גַּם אֲנִי לִרְאוֹת, לְהַבִּיט וּלְהִסְתַּלֵּק מִשָּׁם בָּרֶגַע שֶׁיִּתְחַשֵּׁק לִי?" וְכָךְ הִתְגַּנֵּב אַחֲרֵי כֶּלֶב-בַּר, בְּשֶׁקֶט-בְּשֶׁקֶט, וְהִסְתַּתֵּר בְּמָקוֹם שֶׁמִּמֶּנּוּ יוּכְלוּ לִשְׁמֹע הַכֹּל.
כְּשֶׁהִגִּיעַ כֶּלֶב-בַּר אֶל פֶּתַח הַמְּעָרָה, הוּא הֵרִים בְּאַפּוֹ אֶת יְרִיעַת עוֹר הַסּוּס הַמְּיֻבֶּשֶׁת וְהֵרִיחַ אֶת הָרֵיחַ הַנִּפְלָא שֶׁל הַכֶּבֶשׂ הַצָּלוּי. הָאִשָּׁה, שֶׁעֲדַיִן הִבִּיטָה בָּעֶצֶם, שָׁמְעָה אוֹתוֹ, וְאָז צָחֲקָה וְאָמְרָה, "הִנֵּה בָּא הָרִאשׁוֹן. יְצוּר פֶּרֶא מִיַּעֲרוֹת הַפֶּרֶא, מָה אַתָּה רוֹצֶה?"
כֶּלֶב-בַּר אָמַר, "הוֹ, אוֹיֶבֶת שֶׁלִּי וְאֵשֶׁת אוֹיְבִי, מָה הַדָּבָר הַזֶּה שֶׁמֵּפִיץ רֵיחַ כָּל כָּךְ טוֹב בְּיַעֲרוֹת הַפֶּרֶא?"
אָז לָקְחָה הָאִשָּׁה עֶצֶם מִצְּלִי הַכֶּבֶשׂ, זָרְקָה אוֹתָהּ לְכֶלֶב-בַּר וְאָמְרָה, "יְצוּר פֶּרֶא מִיַּעֲרוֹת הַפֶּרֶא, תְּנַסֶּה וְתִטְעַם." כֶּלֶב-בַּר כִּרְסֵם אֶת הָעֶצֶם, וְהִיא הָיְתָה טְעִימָה יוֹתֵר מִכָּל מָה שֶׁטָּעַם אֵי-פַּעַם, וְהוּא אָמַר, "הוֹ, אוֹיֶבֶת שֶׁלִּי וְאֵשֶׁת אוֹיְבִי, תְּנִי לִי עוֹד אַחַת."
אָמְרָה הָאִשָּׁה, "יְצוּר פֶּרֶא מִיַּעֲרוֹת הַפֶּרֶא, תַּעֲזֹר לָאִישׁ שֶׁלִּי לָצוּד בְּמֶשֶׁךְ הַיּוֹם וְתִשְׁמֹר עַל הַמְּעָרָה הַזֹּאת בַּלַּיְלָה, וַאֲנִי אֶתֵּן לְךָ עֲצָמוֹת צְלוּיוֹת כַּמָּה שֶׁרַק תִּרְצֶה."
"אֲהָהּ!" אָמַר הֶחָתוּל, שֶׁהִקְשִׁיב לַשִּׂיחָה. "הָאִשָּׁה הַזֹּאת חֲכָמָה מְאוֹד, אֲבָל הִיא לֹא חֲכָמָה כָּמוֹנִי."
כֶּלֶב-בַּר זָחַל לְתוֹךְ הַמְּעָרָה, הִנִּיחַ אֶת רֹאשׁוֹ עַל בִּרְכֵּי הָאִשָּׁה וְאָמַר, "הוֹ, חֲבֶרְתִּי וְאֵשֶׁת חֲבֵרִי, אֲנִי אֶעֱזֹר לָאִישׁ שֶׁלָּךְ לָצוּד בַּיּוֹם, וּבַלַּיְלָה אֲנִי אֶשְׁמֹר עַל הַמְּעָרָה שֶׁלָּכֶם."
"אֲהָהּ!" אָמַר הֶחָתוּל, שֶׁהִקְשִׁיב לַשִּׂיחָה. "הַכֶּלֶב הַזֶּה טִפֵּשׁ מְאוֹד." וְהוּא חָזַר דֶּרֶךְ יַעֲרוֹת הַפֶּרֶא הָרְטֻבִּים, מֵנִיעַ אֶת זְנָבוֹ הַפִּרְאִי וּמְהַלֵּךְ בִּבְדִידוּתוֹ הַפִּרְאִית. אֲבָל הוּא לֹא סִפֵּר לְאַף אֶחָד.
כְּשֶׁהִתְעוֹרֵר הָאִישׁ מִשְּׁנָתוֹ, הוּא שָׁאַל, "מָה כֶּלֶב-בַּר עוֹשֶׁה כָּאן?" וְהָאִשָּׁה אָמְרָה, "שְׁמוֹ כְּבָר לֹא כֶּלֶב-בַּר, אֶלָּא הַיָּדִיד הָרִאשׁוֹן, כִּי הוּא יִהְיֶה יְדִידֵנוּ הַטּוֹב תָּמִיד תָּמִיד וּלְתָמִיד. קַח אוֹתוֹ אִתְּךָ כְּשֶׁאַתָּה יוֹצֵא לָצוּד."
בָּעֶרֶב הַשֵּׁנִי קָטְפָה הָאִשָּׁה מְלוֹא זְרוֹעוֹתֶיהָ עֵשֶׁב יָרֹק מֵהָאָחוּ וִיבְּשָׁה אוֹתוֹ בְּחֹם הַמְּדוּרָה, עַד שֶׁהֵפִיץ רֵיחַ שֶׁל חָצִיר רַעֲנָן. הִיא הִתְיַשְּׁבָה בְּפֶתַח הַמְּעָרָה וְקָלְעָה רְצוּעָה מֵעוֹר-סוּס, וְהִיא הִתְבּוֹנְנָה בְּעֶצֶם הַכָּתֵף שֶׁל הַכֶּבֶשׂ – עֶצֶם הַשֶּׁכֶם הַגְּדוֹלָה וְהָרְחָבָה – וְעָשְׂתָה קֶסֶם. הִיא עָשְׂתָה אֶת הַקֶּסֶם הַמִּתְנַגֵּן הַשֵּׁנִי בָּעוֹלָם.
וְהַרְחֵק מִשָּׁם, בְּיַּעֲרוֹת הַפֶּרֶא, תָּהוּ כָּל חַיּוֹת הַבַּר מָה קָרָה לְכֶלֶב-בַּר. לְבַסּוֹף רָקַע סוּס-פֶּרֶא בְּרַגְלוֹ וְאָמַר, "אֲנִי אֵלֵךְ וְאֶרְאֶה וְאַגִּיד לָכֶם מַדּוּעַ כֶּלֶב-בַּר לֹא חָזַר. חָתוּל, בּוֹא אִתִּי."
"לֹא לֹא לֹא!" אָמַר הֶחָתוּל. "אֲנִי הֶחָתוּל שֶׁהוֹלֵךְ לְבַדּוֹ, וְכָל הַמְּקוֹמוֹת דּוֹמִים בְּעֵינַי. אֲנִי לֹא בָּא." אֲבָל בְּכָל זֹאת הוּא עָקַב אַחֲרֵי סוּס-פֶּרֶא, בְּשֶׁקֶט-בְּשֶׁקֶט, וְהִסְתַּתֵּר בְּמָקוֹם שֶׁמִּמֶּנּוּ יוּכַל לִשְׁמֹעַ הַכֹּל.
כְּשֶׁשָּׁמְעָה הָאִשָּׁה אֶת סוּס-פֶּרֶא נִתְקָל וּמִסְתַּבֵּךְ בְּרַעֲמָתוֹ הָאֲרֻכָּה, הִיא צָחֲקָה וְאָמְרָה, "הִנֵּה בָּא הַשֵּׁנִי. יְצוּר פֶּרֶא מִיַּעֲרוֹת הַפֶּרֶא, מָה אַתָּה רוֹצֶה?"
סוּס-פֶּרֶא אָמַר, "הוֹ, אוֹיֶבֶת שֶׁלִּי וְאֵשֶׁת אוֹיְבִי, אֵיפֹה כֶּלֶב-בַּר?"
הָאִשָּׁה צָחֲקָה, הֵרִימָה אֶת עֶצֶם הַשֶּׁכֶם, הִבִּיטָה בָּהּ וְאָמְרָה, "יְצוּר פֶּרֶא מִיַּעֲרוֹת הַפֶּרֶא, לֹא בָּאתָ לְחַפֵּשׂ אֶת כֶּלֶב-בַּר; בָּאתָ בִּשְׁבִיל הָעֵשֶׂב הַטָּעִים הַזֶּה."
וְסוּס-פֶּרֶא, נִתְקָל וּמִסְתַּבֵּךְ בְּרַעֲמָתוֹ הָאֲרֻכָּה, אָמַר, "זֶה נָכוֹן; תְּנִי לִי לֶאֱכֹל מִמֶּנּוּ."
הָאִשָּׁה אָמְרָה, "יְצוּר פֶּרֶא מִיַּעֲרוֹת הַפֶּרֶא, הַרְכֵּן אֶת רֹאשׁ הַבַּר שֶׁלְּךָ וְשִׂים עָלֶיךָ אֶת מָה שֶׁאֲנִי נוֹתֶנֶת לְךָ, וְתֹאכַל אֶת הָעֵשֶׂב הַנִּפְלָא הַזֶּה שָׁלוֹשׁ פְּעָמִים בְּיוֹם."
"אֲהָהּ!" אָמַר הֶחָתוּל, שֶׁהִקְשִׁיב לַשִּׂיחָה. "הָאִשָּׁה הַזֹּאת חֲכָמָה מְאוֹד, אֲבָל הִיא לֹא חֲכָמָה כָּמוֹנִי."
סוּס-פֶּרֶא הִרְכִּין אֶת רֹאשׁ הַבַּר שֶׁלּוֹ, וְהָאִשָּׁה הִלְבִּישָׁה עָלָיו אֶת רְצוּעַת הָעוֹר שֶׁקָּלְעָה. אָז הוּא נָשַׁף עַל רַגְלֶיהָ וְאָמַר, "הוֹ, גְּבִרְתִּי וְאֵשֶׁת אֲדוֹנִי, אֶהְיֶה מְשָׁרְתֵךְ בַּעֲבוּר הָעֵשֶׁב הַנִּפְלָא."
"אֲהָהּ!" אָמַר הֶחָתוּל, שֶׁהִקְשִׁיב לַשִּׂיחָה. "הסּוּס הַזֶּה טִפֵּשׁ מְאוֹד." והוּא חָזַר אֶל יַעֲרוֹת הַפֶּרֶא הַרְטֻבִּים, מֵנִיעַ אֶת זְנָבוֹ הַפִּרְאִי וּמְהַלֵּךְ בִּבְדִידוּתוֹ הַפִּרְאִית. אֲבָל הוּא לֹא סִפֵּר לְאַף אֶחָד.
כְּשֶׁחָזְרוּ הָאָדָם וְהַכֶּלֶב מֵהַצַּיִד, אָמַר הָאָדָם, "מָה סוּס-פֶּרֶא עוֹשֶׂה כָּאן?" וְהָאִשָּׁה אָמְרָה, "שְׁמוֹ כְּבָר לֹא סוּס-פֶּרֶא, אֶלָּא הַמְּשָׁרֵת הָרִאשׁוֹן, כִּי הוּא יִשָּׂא אוֹתָנוּ מִמָּקוֹם לְמָקוֹם תָּמִיד תָּמִיד וּלְתָמִיד. וְאַתָּה תִּרְכַּב עַל גַּבּוֹ כְּשֶׁאַתָּה יוֹצֵא לַצַּיִד.
לְמָחֳרָת הָלְכָה פָּרַת-בַּר אֶל הַמְּעָרָה, כְּשֶׁהִיא זוֹקֶפֶת מְאוֹד אֶת רֹאשׁ הַבַּר שֶׁלָּהּ, כְּדֵי שֶׁקַּרְנֵי הַבַּר שֶׁלָּהּ לֹא יִסְתַּבְּכוּ בְּשִׂיחֵי הַבַּר, וְהֶחָתוּל אַחֲרֶיהָ, מִסְתַּתֵּר כְּמוֹ שֶׁהִסְתַּתֵּר קֹדֶם; וְהַכֹּל קָרָה בְּדִיּוּק כְּמוֹ שֶׁקָּרָה קֹדֶם; וְהֶחָתוּל אָמַר בְּדִיּוּק מָה שֶׁאָמַר קֹדֶם; וּכְשֶׁפָּרַת-בַּר הִבְטִיחָה לָתֵת לָאִשָּׁה אֶת הֶחָלָב שֶׁלָּהּ בְּכָל יוֹם בִּתְמוּרָה לָעֵשֶׁב הַנִּפְלָא, חָזַר הֶחָתוּל דֶּרֶךְ יַעֲרוֹת הַפֶּרֶא הַרְטֻבִּים, מֵנִיעַ אֶת זְנָבוֹ הַפִּרְאִי וּמְהַלֵּךְ בִּבְדִידוּתוֹ הַפִּרְאִית, בְּדִיּוּק כְּמוֹ קֹדֶם. אֲבָל הוּא לֹא סִפֵּר לְאַף אֶחָד. וּכְשֶׁהָאָדָם וְהַסּוּס וְהַכֶּלֶב חָזְרוּ הַבַּיְתָה מֵהַצַּיִד וְשָׁאֲלוּ אוֹתָן שְׁאֵלוֹת כְּמוֹ קֹדֶם, אָמְרָה הָאִשָּׁה, "שְׁמָהּ כְּבָר לֹא פָּרַת-בַּר, אֶלָּא הַנּוֹתֶנֶת אֹכֶל טוֹב. הִיא תִּתֵּן לָנוּ אֶת הֶחָלָב הַלָּבָן הֶחָמִים תָּמִיד תָּמִיד וּלְתָמִיד, וַאֲנִי אֲטַפֵּל בָּהּ כְּשֶׁאַתָּה וְהַיָּדִיד הָרִאשׁוֹן וְהַמְּשָׁרֵת הָרִאשׁוֹן תֵּצְאוּ לְצַיִד."
לְמָחֳרָת חִכָּה הֶחָתוּל לִרְאוֹת אִם עוֹד יְצוּר פִּרְאִי יֵלֵךְ אֶל הַמְּעָרָה, אֲבָל אַף אֶחָד לֹא הִסְתּוֹבֵב בְּיַעֲרוֹת הַפֶּרֶא הַרְטֻבִּים, לָכֵן הֶחָתוּל הָלַךְ לְשָׁם לְבַדּוֹ; וְהוּא רָאָה אֶת הָאִשָּׁה חוֹלֶבֶת אֶת הַפָּרָה, וְהוּא רָאָה אֶת אוֹר הַמְּדוּרָה בְּתוֹךְ הַמְּעָרָה, והוּא הֵרִיחַ אֶת רֵיחוֹ שֶׁל הֶחָלָב הַלָּבָן הֶחָמִים.
אָמַר הֶחָתוּל, "הוֹ, אוֹיֶבֶת שֶׁלִּי וְאֵשֶׁת אוֹיְבִי, לְאָן הָלְכָה פָּרַת-בַּר?"
צָחֲקָה הָאִשָּׁה וְאָמְרָה, "יְצוּר פֶּרֶא מִיַּעֲרוֹת הַפֶּרֶא, חֲזֹר לַיְּעָרוֹת, כִּי אֲנִי כְּבָר קָלַעְתִּי אֶת שְׂעָרִי, וְהִנַּחְתִּי אֶת עֶצֶם הַקְּסָמִים בַּמָּקוֹם, וְאֵין לָנוּ עוֹד צֹרֶךְ בְּשׁוּם חֲבֵרִים אוֹ מְשָׁרְתִים בַּמְּעָרָה שֶׁלָּנוּ."
אָמַר חָתוּל, "אֲנִי לֹא חָבֵר, וַאֲנִי לֹא מְשָׁרֵת. אֲנִי הֶחָתוּל שֶׁהוֹלֵךְ לְבַדּוֹ, וּמִתְחַשֵּׁק לִי לְהִכָּנֵס לַמְּעָרָה שֶׁלָּךְ."
אָמְרָה אִשָּׁה, "אִם כָּךְ, לָמָּה לֹא בָּאתָ עִם הַיָּדִיד הָרִאשׁוֹן בַּלַּיְלָה הָרִאשׁוֹן?"
חָתוּל הִתְרַגֵּז מְאוֹד וְאָמַר, "כֶּלֶב-בַּר סִפֵּר עָלַי סִפּוּרִים?"
אָז צָחֲקָה הָאִשָּׁה וְאָמְרָה, "אַתָּה הֶחָתוּל שֶׁהוֹלֵךְ לְבַדּוֹ, וְכָל הַמְּקוֹמוֹת דּוֹמִים בְּעֵינֶיךָ. אַתָּה לֹא חָבֵר וְגַם לֹא מְשָׁרֵת. אָמַרְתָּ אֶת זֶה בְּעַצְמְךָ. הִסְתַּלֵּק מִכָּאן וְלֵךְ לְשׁוֹטֵט לְבַדְּךָ בְּכָל הַמְּקוֹמוֹת הַדּוֹמִים."
הֶחָתוּל הֶעֱמִיד פָּנִים כְּאִלּוּ הוּא עָצוּב וְאָמַר, "אָז אַף פַּעַם לֹא אוּכַל לְהִכָּנֵס לַמְּעָרָה? וְאַף פַּעַם לֹא אוּכַל לָשֶׁבֶת לְיַד הָאֵשׁ הַחֲמִימָה? וְאַף פַּעַם לֹא אוּכַל לִשְׁתּוֹת אֶת הֶחָלָב הַלָּבָן הֶחָמִים? אַתְּ חֲכָמָה מְאוֹד וְיָפָה מְאוֹד. אַל תִּהְיִי רָעָה כָּל כָּךְ, אֲפִלּוּ לֹא לְחָתוּל."
אִשָּׁה אָמְרָה, "יָדַעְתִּי שֶׁאֲנִי חֲכָמָה, אֲבָל לֹא יָדַעְתִּי שֶׁאֲנִי יָפָה. אָז אֲנִי אֶעֱשֶׁה אִתְּךָ הֶסְכֵּם. אִם אֵי-פַּעַם אֹמַר עָלֶיךָ מִלָּה אַחַת טוֹבָה, תּוּכַל לְהִכָּנֵס לַמְּעָרָה."
"וְאִם תֹּאמְרִי עָלַי שְׁתֵּי מִלִּים טוֹבוֹת?" אָמַר הֶחָתוּל.
"זֶה לֹא יִקְרֶה לְעוֹלָם," אָמְרָה הָאִשָּׁה, "אֲבָל אִם אֹמַר עָלֶיךָ שְׁתֵּי מִלִּים טוֹבוֹת, תּוּכַל לָשֶׁבֶת לְיַד הַמְּדוּרָה בַּמְּעָרָה."
"וְאִם תֹּאמְרִי שָׁלוֹשׁ מִלִּים?" אָמַר הֶחָתוּל.
"זֶה לֹא יִקְרֶה לְעוֹלָם," אָמְרָה הָאִשָּׁה, "אֲבָל אִם אֹמַר עָלֶיךָ שָׁלוֹשׁ מִלִּים טוֹבוֹת, תּוּכַל לִשְׁתּוֹת מֵהֶחָלָב הַלָּבָן הֶחָמִים שָׁלוֹשׁ פְּעָמִים בְּיוֹם, תָּמִיד תָּמִיד וּלְתָמִיד."
אָז קִמֵּר הֶחָתוּל אֶת גַּבּוֹ וְאָמַר, "שֶׁהַוִּילוֹן בְּפֶתַח הַמְּעָרָה, וְהָאֵשׁ בְּמַעֲמַקֵּי הַמְּעָרָה, וְכַדֵּי הֶחָלָב שֶׁלְּיַד הָאֵשׁ יִהְיוּ הָעֵדִים שֶׁלִּי וְיִזְכְּרוּ תָּמִיד מָה אָמְרָה הָאוֹיֶבֶת שֶׁלִּי וְאֵשֶׁת אוֹיְבִי." וְהוּא הָלַךְ מִשָּׁם דֶּרֶךְ יַעֲרוֹת הַפֶּרֶא הַרְטֻבִּים, מֵנִיעַ אֶת זְנָבוֹ הַפִּרְאִי וּמְהַלֵּךְ בִּבְדִידוּתוֹ הַפִּרְאִית.
בְּאוֹתוֹ עֶרֶב, כְּשֶׁהָאָדָם וְהַסּוּס וְהַכֶּלֶב חָזְרוּ הַבַּיְתָה מֵהַצַּיִד, לֹא סִפְּרָה לָהֶם הָאִשָּׁה עַל הַהֶסְכֵּם שֶׁעָשְׂתָה עִם הֶחָתוּל, כִּי הִיא חָשְׁשָׁה שֶׁהַדָּבָר לֹא יִמְצָא חֵן בְּעֵינֵיהֶם.
חָתוּל הִסְתַּלֵּק לוֹ הַרְחֵק הַרְחֵק, וְהִסְתַּתֵּר בִּבְדִידוּתוֹ הַפִּרְאִית בְּמֶשֶׁךְ זְמַן רַב בְּיַעֲרוֹת הַפֶּרֶא הַרְטֻבִּים, עַד שֶׁהָאִשָּׁה שָׁכְחָה אֶת כָּל הָעִנְיָן. רַק הָעֲטַלֵּף – הָעֲטַלֵּף הַקָּטָן הֶהָפוּךְ – שֶׁהָיָה תָּלוּי לוֹ בְּתוֹךְ הַמְּעָרָה, יָדַע אֵיפֹה מִסְתַּתֵּר חָתוּל; וְכָל עֶרֶב הָיָה עֲטַלֵּף עָף אֶל חָתוּל לְסַפֵּר לוֹ מָה חָדָשׁ בַּמְּעָרָה.
עֶרֶב אֶחָד אָמַר עֲטַלֵּף, "יֵשׁ תִּינוֹק בַּמְּעָרָה. הוּא חָדָשׁ וּוָרֹד וּשְׁמַנְמַן וְקָטָן, וְהָאִשָּׁה אוֹהֶבֶת אוֹתוֹ מְאוֹד."
"אֲהָהּ!" אָמַר הֶחָתוּל, שֶׁהִקְשִׁיב רֹב קֶשֶׁב. "אֲבָל מָה אוֹהֵב הַתִּינוֹק?"
"הוּא אוֹהֵב דְּבָרִים רַכִּים שֶׁמְּדַגְדְּגִים," אָמַר הָעֲטַלֵּף. "הוּא אוֹהֵב לְחַבֵּק דְּבָרִים חֲמִימִים כְּשֶׁהוּא הוֹלֵךְ לִישֹׁן. הוּא אוֹהֵב שֶׁמְּשַׂחֲקִים אִתּוֹ. הוּא אוֹהֵב אֶת כָּל הַדְּבָרִים הָאֵלֶּה."
"אֲהָהּ!" אָמַר הֶחָתוּל, שֶׁהִקְשִׁיב רֹב קֶשֶׁב. "הִגִּיעַ הָרֶגַע."
לְמָחֳרָת בַּלַּיְלָה הָלַךְ חָתוּל דֶּרֶךְ יַעֲרוֹת הַפֶּרֶא הַרְטֻבִּים וְהִסְתַּתֵּר קָרוֹב מְאוֹד לַמְּעָרָה עַד שֶׁהִגִּיעַ הַבֹּקֶר, וְאָדָם וְכֶלֶב וְסוּס יָצְאוּ לָצוּד. בְּאוֹתוֹ בֹּקֶר הָיְתָה הָאִשָּׁה עֲסוּקָה בְּבִשּׁוּל, וְהַתִּינוֹק בָּכָה וְהִפְרִיעַ לָהּ. לָכֵן הִיא נָשְׂאָה אוֹתוֹ אֶל מִחוּץ לַמְּעָרָה וְנָתְנָה לוֹ חֹפֶן חַלּוּקֵי אֲבָנִים לְשַׂחֵק בָּהֶם. אֲבָל הַתִּינוֹק עֲדַיִן בָּכָה.
אָז הוֹשִׁיט הֶחָתוּל אֶת כַּפּוֹ הַמְּרֻפֶּדֶת וְלִטֵּף אֶת לֶחְיוֹ שֶׁל הַתִּינוֹק, וְהַתִּינוֹק גִּרְגֵּר. וְהֶחָתוּל הִתְחַכֵּךְ בְּבִרְכָּיו הַשְּׁמַנְמַנּוֹת שֶׁל הַתִּינוֹק וְדִגְדֵּג אוֹתוֹ מִתַּחַת לְסַנְטֵרוֹ הַשְּׁמַנְמַן בִּזְנָבוֹ. וְהַתִּינוֹק צָחַק; וְהָאִשָּׁה שָׁמְעָה אוֹתוֹ וְחִיְּכָה.
אָז הָעֲטַלֵּף – הָעֲטַלֵּף הַקָּטָן הֶהָפוּךְ – שֶׁהָיָה תָּלוּי בְּפֶתַח הַמְּעָרָה, אָמַר, "הוֹ, מְאָרַחַת שֶׁלִּי וְאֵשֶׁת מְאָרְחִי וְאֵם בְּנוֹ שֶׁל מְאָרְחִי, יְצוּר פֶּרֶא מִיַּעֲרוֹת הַפֶּרֶא מְשַׂחֵק מְאוֹד יָפֶה עִם הַתִּינוֹק שֶׁלָּךְ."
"תָּבוֹא הַבְּרָכָה עַל יְצוּר הַפֶּרֶא הַזֶּה, יִהְיֶה מִי שֶׁיִּהְיֶה," אָמְרָה הָאִשָּׁה וְזָקְפָה אֶת גַּבָּהּ, "כִּי הָיִיתִי אִשָּׁה עֲסוּקָה הַבֹּקֶר, וְהוּא עָזַר לִי מְאוֹד."
מַמָּשׁ בְּאוֹתָהּ דַּקָּה וּשְׁנִיָּה, יַלְדָּתִי הֲכִי אֲהוּבָה, הַוִּילוֹן מֵעוֹר הַסּוּס, שֶׁהָיָה מָתוּחַ עַל פֶּתַח הַמְּעָרָה וּזְנָבוֹ כְּלַפֵּי מַטָּה, נָפַל – בּוּמְס! – כִּי הוּא זָכַר אֶת הַהֶסְכֵּם שֶׁעָשְׂתָה הָאִשָּׁה עִם הֶחָתוּל, וְכַאֲשֶׁר נִגְּשָׁה הָאִשָּׁה לְהָרִים אוֹתוֹ – הַפְלֵא וָפֶלֶא! – יָשַׁב לוֹ הֶחָתוּל בְּנַחַת בְּתוֹךְ הַמְּעָרָה.
"הוֹ, אוֹיֶבֶת שֶׁלִּי וְאֵשֶׁת אוֹיְבִי וְאִמּוֹ שֶׁל אוֹיְבִי," אָמַר הֶחָתוּל, "זֶה אֲנִי בִּכְבוֹדִי, כִּי אָמַרְתְּ עָלַי מִלָּה אַחַת טוֹבָה, ועַכְשָׁו אֲנִי יָכוֹל לָשֶׁבֶת בְּתוֹךְ הַמְּעָרָה תָּמִיד תָּמִיד וּלְתָמִיד. אֲבָל עֲדַיִן אֲנִי הֶחָתוּל שֶׁהוֹלֵךְ לְבַדּוֹ, וְכָל הַמְּקוֹמוֹת דּוֹמִים בְּעֵינַי."
הָאִשָּׁה כָּעֲסָה מְאוֹד, וְקָפְצָה אֶת שְׂפָתֶיהָ, וְלָקְחָה אֶת גַּלְגַּל הַטְּוִיָּה שֶׁלָּהּ וְהִתְחִילָה לִטְווֹת חוּטִים.
אֲבָל הַתִּינוֹק בָּכָה כִּי הֶחָתוּל הָלַךְ מִשָּׁם, וְהָאִשָּׁה לֹא הִצְלִיחָה לְהַרְגִּיעַ אוֹתוֹ, וְהוּא הִשְׁתּוֹלֵל וּבָעַט עַד שֶׁנַּעֲשָׂה אָדֹם לְגַמְרֵי.
"הוֹ, אוֹיֶבֶת שֶׁלִּי וְאֵשֶׁת אוֹיְבִי וְאִמּוֹ שֶׁל אוֹיְבִי," אָמַר הֶחָתוּל, "קְחִי חוּט, מֵהַחוּטִים שֶׁעַכְשָׁו טָוִית, קִשְׁרִי אוֹתוֹ אֶל מִשְׁקֹלֶת הַפֶּלֶךְ וְתִגְרְרִי אוֹתוֹ עַל הָרִצְפָּה, וַאֲנִי אַרְאֶה לָךְ קֶסֶם שֶׁיִּגְרֹם לַתִּינוֹק שֶׁלָּךְ לִצְחֹק בְּקוֹל רָם כְּמוֹ שֶׁהוּא בּוֹכֶה עַכְשָׁו."
"כָּךְ אֶעֱשֶׁה," אָמְרָה הָאִשָּׁה, "כִּי עוֹד מְעַט אֵצֵא מִדַּעְתִּי; אֲבָל לֹא אוֹדֶה לְךָ עַל כָּךְ."
הִיא קָשְׁרָה אֶת הַחוּט אֶל מִשְׁקֹלֶת הַפֶּלֶךְ הַקְּטַנָּה הָעֲשׂוּיָה חֹמֶר, וּמָשְׁכָה אוֹתוֹ עַל הָרִצְפָּה, וְהֶחָתוּל רָץ אַחֲרָיו, וְטָפַח עָלָיו בְּכַפּוֹתָיו, וְעָשָׂה גִּלְגּוּלִים, וְהֵעִיף אוֹתוֹ אָחוֹרָה, וְתָפַס אוֹתוֹ בֵּין רַגְלָיו הָאֲחוֹרִיּוֹת, וְהֶעֱמִיד פָּנִים שֶׁהוּא מְאַבֵּד אוֹתוֹ, וְזִנֵּק וְהִתְנַפֵּל עָלָיו שׁוּב, עַד שֶׁהַתִּינוֹק צָחַק בְּקוֹל רָם כְּמוֹ שֶׁקֹּדֶם בָּכָה, וְהוּא זָחַל בְּעִקְבוֹת הֶחָתוּל, וְהִשְׁתּוֹבֵב בְּכָל שֶׁטַח הַמְּעָרָה עַד שֶׁהִתְעַיֵּף וְנִשְׁכַּב לִישֹׁן, כְּשֶׁהוּא מְחַבֵּק אֶת הֶחָתוּל בִּזְרוֹעוֹתָיו.
"עַכְשָׁו," אָמַר הֶחָתוּל, "אֲנִי אָשִׁיר לַתִּינוֹק שִׁיר שֶׁיַּרְדִּים אוֹתוֹ לְמֶשֶׁךְ שָׁעָה שְׁלֵמָה." וְהוּא הִתְחִיל לְגַרְגֵּר, גִּרְגּוּר חָזָק וְחַלָּשׁ, חַלָּשׁ וְחָזָק, עַד שֶׁהַתִּינוֹק שָׁקַע בְּשֵׁנָה עֲמֻקָּה. הָאִשָּׁה חִיְּכָה כְּשֶׁהִבִּיטָה עַל שְׁנֵיהֶם וְאָמְרָה, "עֲבוֹדָה נֶהֱדֶרֶת, אֵין מָה לְדַבֵּר. חָתוּל, אַתָּה חָכָם מְאוֹד."
מַמָּשׁ בְּאוֹתָהּ דַּקָּה וּשְׁנִיָּה, יַלְדָּתִי הֲכִי אֲהוּבָה, עֲשַׁן הַמְּדוּרָה שֶׁבְּמַעֲמַקֵּי הַמְּעָרָה יָרַד מֵהַתִּקְרָה כְּמוֹ עָנָן – פּוּף! – כִּי הַמְּדוּרָה זָכְרָה אֶת הַהֶסְכֵּם שֶׁעָשְׂתָה הָאִשָּׁה עִם הֶחָתוּל, וְכַאֲשֶׁר הִתְפּוֹגֵג הֶעָשָׁן וְנֶעֱלַם – הַפְלֵא וָפֶלֶא! – יָשַׁב לוֹ הֶחָתוּל בְּנַחַת לְיַד הָאֵשׁ.
"הוֹ, אוֹיֶבֶת שֶׁלִּי וְאֵשֶׁת אוֹיְבִי וְאִמּוֹ שֶׁל אוֹיְבִי," אָמַר הֶחָתוּל, "זֶה אֲנִי בִּכְבוֹדִי, כִּי אָמַרְתְּ עָלַי שְׁתֵּי מִלִּים טוֹבוֹת, וּמֵעַכְשָׁו מֻתָּר לִי לָשֶׁבֶת לְיַד הָאֵשׁ הַחֲמִימָה בְּמַעֲמַקֵּי הַמְּעָרָה תָּמִיד תָּמִיד וּלְתָמִיד. אֲבָל עֲדַיִן אֲנִי הֶחָתוּל שֶׁהוֹלֵךְ לְבַדּוֹ, וְכָל הַמְּקוֹמוֹת דּוֹמִים בְּעֵינַי."
אָז כָּעֲסָה הָאִשָּׁה מְאוֹד מְאוֹד, וְהִיא פִּזְּרָה אֶת שְׂעָרָהּ וְהוֹסִיפָה עֵצִים לַמְּדוּרָה וְהוֹצִיאָה אֶת עֶצֶם הַשֶּׁכֶם הָרְחָבָה שֶׁל הַכֶּבֶשׂ וְהִתְחִילָה לַעֲשׂוֹת קֶסֶם, שֶׁיִּמְנַע מִמֶּנָּה לוֹמַר מִלָּה טוֹבָה שְׁלִישִׁית עַל הֶחָתוּל. זֶה לֹא הָיָה קֶסֶם מִתְנַגֵּן, יַלְדָּתִי הֲכִי אֲהוּבָה, זֶה הָיָה קֶסֶם חֲרִישִׁי. וְכַעֲבֹר זְמַן קָצָר הִשְׂתָּרֵר בַּמְּעָרָה שֶׁקֶט כָּזֶה, שֶׁעַכְבָּר פִּצְפּוֹן הִתְגַּנֵּב לוֹ מֵאַחַת הַפִּנּוֹת וְחָצָה בְּרִיצָה אֶת הַמְּעָרָה.
"הוֹ, אוֹיֶבֶת שֶׁלִּי וְאֵשֶׁת אוֹיְבִי וְאִמּוֹ שֶׁל אוֹיְבִי," אָמַר הֶחָתוּל, "הַאִם הָעַכְבָּר הַקְּטַנְטַן הַזֶּה הוּא חֵלֶק מֵהַקֶּסֶם שֶׁלָּךְ?"
"אוֹי! אִיכְס! מַמָּשׁ לֹא!" אָמְרָה הָאִשָּׁה, וְהִיא הִפִּילָה אֶת עֶצֶם הַשֶּׁכֶם וְקָפְצָה עַל הַשְּׁרַפְרַף שֶׁלְּיַד הַמְּדוּרָה וְאָסְפָה מַהֵר מַהֵר אֶת שְׂעָרָהּ, כִּי פָּחֲדָה שֶׁהָעַכְבָּר יְטַפֵּס עָלָיו.
"אֲהָהּ!" אָמַר הֶחָתוּל, שֶׁהִבִּיט בִּדְרִיכוּת. "אִם כָּךְ, הָעַכְבָּר לֹא יִגְרֹם לִי שׁוּם נֶזֶק אִם אֹכַל אוֹתוֹ?"
"לֹא," אָמְרָה הָאִשָּׁה, כְּשֶׁהִיא קוֹלַעַת אֶת שְׂעָרָהּ הַמּוּרָם, "תֹּאכַל אוֹתוֹ מַהֵר, וַאֲנִי אֶהְיֶה אֲסִירַת תּוֹדָה לְךָ לְעוֹלָם."
בְּזִנּוּק אֶחָד תָּפַס חָתוּל אֶת הָעַכְבָּר הַקָּטָן, וְהָאִשָּׁה אָמְרָה, "אַלְפֵי תּוֹדוֹת. אֲפִלּוּ הַיָּדִיד הָרִאשׁוֹן לֹא זָרִיז כָּמוֹךָ כְּדֵי לָצוּד עַכְבָּרִים קְטַנִּים בִּמְהִירוּת כָּזֹאת. אַתָּה לְלֹא סָפֵק חָכָם מְאוֹד."
מַמָּשׁ בְּאוֹתָהּ דַּקָּה וּשְׁנִיָּה, הוֹ, יַלְדָּתִי הֲכִי אֲהוּבָה, כַּד הֶחָלָב שֶׁעָמַד לְיַד הָאֵשׁ נִבְקַע לִשְׁנַיִם – פַּקְקְק! – כִּי הוּא זָכַר אֶת הַהֶסְכֵּם שֶׁעָשְׂתָה הָאִשָּׁה עִם הֶחָתוּל, וְכַאֲשֶׁר קָפְצָה הָאִשָּׁה מֵהַשְּׁרַפְרַף – הַפְלֵא וָפֶלֶא! – יָשַׁב הֶחָתוּל וְלִקֵּק אֶת הֶחָלָב הַלָּבָן הֶחָמִים מִתּוֹךְ אַחַד הַשְּׁבָרִים.
"הוֹ, אוֹיֶבֶת שֶׁלִּי וְאֵשֶׁת אוֹיְבִי וְאִמּוֹ שֶׁל אוֹיְבִי," אָמַר הֶחָתוּל, "זֶה אֲנִי בִּכְבוֹדִי, כִּי אָמַרְתְּ עָלַי שָׁלוֹשׁ מִלִּים טוֹבוֹת, וּמֵעַכְשָׁו אֲנִי יָכוֹל לִשְׁתּוֹת מֵהֶחָלָב הַלָּבָן הֶחָמִים שָׁלוֹשׁ פְּעָמִים בְּיוֹם תָּמִיד תָּמִיד וּלְתָמִיד. אֲבָל עֲדַיִן אֲנִי הֶחָתוּל שֶׁהוֹלֵךְ לְבַדּוֹ, וְכָל הַמְּקוֹמוֹת דּוֹמִים בְּעֵינַי."
אָז צָחֲקָה הָאִשָּׁה וְהִנִּיחָה קְעָרָה מְלֵאָה חָלָב לָבָן חָמִים בִּשְׁבִיל הֶחָתוּל, וְאָמְרָה, "הוֹ, חָתוּל, אַתָּה חָכָם כְּמוֹ בֶּן אָדָם, אֲבָל תִּזְכֹּר שֶׁעָשִׂיתָ הֶסְכֵּם לֹא עִם הָאָדָם וְלֹא עִם הַכֶּלֶב, וַאֲנִי לֹא יוֹדַעַת מָה הֵם יַעֲשׂוּ לְךָ כְּשֶׁהֵם יַחְזְרוּ הַבַּיְתָה."
"מָה אִכְפַּת לִי?" אָמַר הֶחָתוּל. "אִם יֵשׁ לִי מָקוֹם מִשֶּׁלִּי בַּמְּעָרָה לְיַד הָאֵשׁ, וְיֵשׁ לִי חָלָב לָבָן חָמִים מִשֶּׁלִּי שָׁלוֹשׁ פְּעָמִים בְּיוֹם, לֹא מְעַנְיֵן אוֹתִי מָה יַעֲשׂוּ הָאָדָם אוֹ הַכֶּלֶב."
בְּאוֹתוֹ עֶרֶב, כְּשֶׁהָאָדָם וְהַכֶּלֶב נִכְנְסוּ לַמְּעָרָה, סִפְּרָה לָהֶם הָאִשָּׁה אֶת כָּל הַסִּפּוּר עַל הַהֶסְכֵּם, וְהֶחָתוּל יָשַׁב לְיַד הָאֵשׁ וְחִיֵּךְ. אָז אָמַר הָאָדָם, "כֵּן, אֲבָל הוּא לֹא עָשָׂה הֶסְכֵּם אִתִּי וְלֹא עִם כָּל הַגְּבָרִים הַמְּכֻבָּדִים שֶׁיָּבוֹאוּ אַחֲרַי." אָז הוּא חָלַץ אֶת זוּג מַגְּפֵי הָעוֹר שֶׁלּוֹ, לָקַח אֶת גַּרְזֶן הָאֶבֶן הַקָּטָן שֶׁלּוֹ (הִגַּעְנוּ כָּכָה לִשְׁלוֹשָׁה דְּבָרִים) וְהֵבִיא בּוּל עֵץ וְקַרְדֹּם (יַחַד זֶה חֲמִשָּׁה), וְהוּא הִנִּיחַ אוֹתָם בְּשׁוּרָה וְאָמַר, "עַכְשָׁו נַעֲשֶׂה הֶסְכֵּם מִשֶּׁלָּנוּ. אִם לֹא תִּתְפֹּס עַכְבָּרִים תָּמִיד תָּמִיד וּלְתָמִיד כְּשֶׁאַתָּה בַּמְּעָרָה, אֲנִי אַשְׁלִיךְ עָלֶיךָ אֶת חֲמֵשֶׁת הַחֲפָצִים הָאֵלֶּה בְּכָל פַּעַם שֶׁאֶרְאֶה אוֹתְךָ, וְכָךְ יַעֲשׂוּ כָּל הַגְּבָרִים הַמְּכֻבָּדִים שֶׁיָּבוֹאוּ אַחֲרַי."
"אֲהָהּ!" אָמְרָה הָאִשָּׁה, שֶׁהִקְשִׁיבָה רֹב קֶשֶׁב. "הֶחָתוּל הַזֶּה חָכָם מְאוֹד, אֲבָל הוּא לֹא חָכָם כְּמוֹ הָאִישׁ שֶׁלִּי."
הֶחָתוּל סָפַר אֶת חֲמֵשֶׁת הַחֲפָצִים (וְהֵם נִרְאוּ מְאוֹד דּוֹקְרָנִיִּים) וְהוּא אָמַר, "אֲנִי אָצוּד עַכְבָּרִים כְּשֶׁאֶהְיֶה בַּמְּעָרָה תָּמִיד תָּמִיד וּלְתָמִיד; אֲבָל עֲדַיִן אֲנִי הֶחָתוּל שֶׁהוֹלֵךְ לְבַדּוֹ, וְכָל הַמְּקוֹמוֹת דּוֹמִים בְּעֵינַי."
"לֹא כְּשֶׁאֲנִי בַּסְּבִיבָה," אָמַר הָאָדָם. "אִלּוּ לֹא אָמַרְתָּ אֶת מָה שֶׁאָמַרְתָּ עַכְשָׁו, הָיִיתִי לוֹקֵחַ אֶת כָּל הַחֲפָצִים הָאֵלֶּה מִכָּאן לְתָמִיד תָּמִיד וּלְתָמִיד; אֲבָל עַכְשָׁו אֲנִי מִתְכַּוֵּן לְהַשְׁלִיךְ עָלֶיךָ אֶת זוּג הַמַּגָּפַיִם שֶׁלִּי וְאֶת גַּרְזֶן הָאֶבֶן הַקָּטָן שֶׁלִּי (יַחַד זֶה שְׁלוֹשָׁה) בְּכָל פַּעַם שֶׁאֶפְגֹּשׁ אוֹתְךָ. וְכָךְ יַעֲשׂוּ כָּל הַגְּבָרִים הַמְּכֻבָּדִים שֶׁיָּבוֹאוּ אַחֲרַי."
אָז אָמַר הַכֶּלֶב, "חַכֵּה רֶגַע. הוּא לֹא עָשָׂה שׁוּם הֶסְכֵּם אִתִּי וְגַם לֹא עִם כָּל הַכְּלָבִים הַמְּכֻבָּדִים שֶׁיָּבוֹאוּ אַחֲרַי." וְהוּא חָשַׂף אֶת שִׁנָּיו וְאָמַר, "אִם לֹא תִּתְנַהֵג יָפֶה לַתִּינוֹק כְּשֶׁאֲנִי בַּמְּעָרָה תָּמִיד תָּמִיד וּלְתָמִיד, אֲנִי אֶרְדֹּף אַחֲרֶיךָ עַד שֶׁאֶתְפֹּס אוֹתְךָ, וּכְשֶׁאֶתְפֹּס אוֹתְךָ, אֲנִי אֶנְשֹׁךְ אוֹתְךָ. וְכָךְ יַעֲשׂוּ גַּם כָּל הַכְּלָבִים הַמְּכֻבָּדִים שֶׁיָּבוֹאוּ אַחֲרַי."
"אֲהָהּ!" אָמְרָה הָאִשָּׁה, שֶׁהִקְשִׁיבָה רֹב קֶשֶׁב. "הֶחָתוּל הַזֶּה חָכָם מְאוֹד, אֲבָל הוּא לֹא חָכָם כְמוֹ הַכֶּלֶב."
חָתוּל סָפַר אֶת שִׁנֵּי הַכֶּלֶב (וְהֵן נִרְאוּ חַדּוֹת מְאוֹד), וְהוּא אָמַר, "אֶתְנַהֵג יָפֶה אֶל הַתִּינוֹק תָּמִיד תָּמִיד וּלְתָמִיד בִּזְמַן שֶׁאֲנִי בַּמְּעָרָה, בִּתְנַאי שֶׁהוּא לֹא יִמְשֹׁךְ לִי בַּזָּנָב חָזָק מִדַּי. אֲבָל עֲדַיִן אֲנִי הֶחָתוּל שֶׁהוֹלֵךְ לְבַדּוֹ, וְכָל הַמְּקוֹמוֹת דּוֹמִים בְּעֵינַי."
"לֹא כְּשֶׁאֲנִי בַּסְּבִיבָה," אָמַר הַכֶּלֶב. "אִלּוּ לֹא אָמַרְתָּ אֶת מָה שֶׁאָמַרְתָּ עַכְשָׁו, הָיִיתִי סוֹתֵם אֶת פִּי לְתָמִיד תָּמִיד וּלְתָמִיד; אֲבָל עַכְשָׁו אֲנִי מִתְכַּוֵּן לִרְדֹּף אַחֲרֶיךָ עַד שֶׁתֵּאָלֵץ לְטַפֵּס עַל עֵץ בְּכָל פַּעַם שֶׁנִּפָּגֵשׁ. וְכָךְ יַעֲשׂוּ כָּל הַכְּלָבִים הַמְּכֻבָּדִים שֶׁיָּבוֹאוּ אַחֲרַי."
אָז הִשְׁלִיךְ הָאָדָם אֶת זוּג מַגָּפָיו וְאֶת גַּרְזֶן הָאֶבֶן הַקָּטָן שֶׁלּוֹ (יַחַד זֶה שְׁלוֹשָׁה) עַל הֶחָתוּל, וְהֶחָתוּל בָּרַח אֶל מִחוּץ לַמְּעָרָה, וְהַכֶּלֶב רָדַף אַחֲרָיו עַד שֶׁהֶחָתוּל נֶאֱלַץ לְטַפֵּס עַל עֵץ; וּמֵאוֹתוֹ יוֹם וְעַד הַיּוֹם, יַלְדָּתִי הֲכִי אֲהוּבָה, שְׁלוֹשָׁה מִתּוֹךְ חֲמִשָּׁה גְּבָרִים מְכֻבָּדִים יַשְׁלִיכוּ תָּמִיד חֲפָצִים עַל חָתוּל בְּכָל פַּעַם שֶׁהֵם יִפְגְּשׁוּ בּוֹ, וְכָל הַכְּלָבִים הַמְּכֻבָּדִים יִרְדְּפוּ אַחֲרָיו עַד שֶׁיְּטַפֵּס עַל עֵץ. אֲבָל גַּם הֶחָתוּל מְקַיֵּם אֶת חֶלְקוֹ בַּהֶסְכֵּם. כְּשֶׁהוּא בַּבַּיִת, הוּא הוֹרֵג עַכְבָּרִים וּמִתְנַהֵג יָפֶה לְתִינוֹקוֹת, רַק בִּתְנַאי שֶׁהֵם לֹא מוֹשְׁכִים לוֹ חָזָק מִדַּי בַּזָּנָב. אֲבָל אַחַר כָּךְ, וּבֵין הַזְּמַנִּים, וְכַאֲשֶׁר הַיָּרֵחַ עוֹלֶה וְהַלַּיְלָה בָּא, הוּא הֶחָתוּל שֶׁהוֹלֵךְ לְבַדּוֹ, וְכָל הַמְּקוֹמוֹת דּוֹמִים בְּעֵינָיו. וְאָז הוּא יוֹצֵא אֶל יַעֲרוֹת הַפֶּרֶא הָרְטֻבִּים, אוֹ מְטַפֵּס עַל עֲצֵי הַפֶּרֶא הָרְטֻבִּים אוֹ עַל גַּגּוֹת הַפֶּרֶא הָרְטֻבִּים, מֵנִיעַ אֶת זְנָבוֹ הַפְּרָאִי וּמְהַלֵּךְ בִּבְדִידוּתוֹ הַפִּרְאִית.


פּוּסִי יְכוֹלָה לָשֶׁבֶת לְיַד הָאֵשׁ,
פּוּסִי יְכוֹלָה גַּם לְטַפֵּס עַד רֹאשׁ הָעֵץ
אוֹ לְשַׂחֵק בִּפְקָק אוֹ בִּפְקַעַת,
חוֹשֶׁבֶת רַק עַל עַצְמָהּ, וּבְעִקָּר מִשְׁתַּעֲשַׁעַת.
 
אֲבָל אֲנִי אוֹהֵב אֶת בִּינְקִי, הַכֶּלֶב שֶׁלִּי – כִּי
הוּא יוֹדֵעַ אֵיךְ לְהִתְנַהֵג בַּחוּץ וְגַם בַּבַּיִת,
וְכָךְ, כְּמוֹ שֶׁהָיָה הַיָּדִיד הָרִאשׁוֹן – גַּם בִּינְקִי
הוֹלֵךְ לְצִדִּי כְּשֶׁאֲנִי, אִישׁ הַמְּעָרוֹת, יוֹצֵא לְצַיִד.
 
פּוּסִי מַסְכִּימָה לְשַׂחֵק תַּפְקִיד שֶׁל שֵׁשֶׁת בַּחוֹלוֹת
עַד שֶׁהִיא צְרִיכָה לְהַרְטִיב אֶת הָרַגְלַיִם,
כְּדֵי לְהַטְבִּיעַ עֲקֵבוֹת עַל אֶדֶן הַחַלּוֹן
כְּמוֹ אֵלֶּה שֶׁרָאָה רוֹבִּינְזוֹן כְּשֶׁיָּצָא מִן הַמַּיִם.
 
אָז הִיא מְסַמֶּרֶת אֶת זְנָבָהּ וּמְיַלֶּלֶת
וְשׂוֹרֶטֶת בְּלִי חֶשְׁבּוֹן, וּבִכְלָל לֹא מִסְתַּכֶּלֶת,
אֲבָל בִּינְקִי מְשַׂחֵק אִתִּי בְּמָה שֶׁאֲנִי בּוֹחֵר,
כִּי הוּא כְּמוֹ הַיָּדִיד הָרִאשׁוֹן – בֶּאֱמֶת חָבֵר.
 
פּוּסִי תְּחַכֵּךְ אֶת רֹאשָׁהּ בִּשְׁתֵּי בִּרְכַּי
כְּאִלּוּ הִיא אוֹהֶבֶת רַק אוֹתִי, וְעַד בְּלִי דַּי,
אֲבָל בָּרֶגַע שֶׁאֲנִי עוֹצֵם אֶת הָעֵינַיִם,
הִיא מִסְתַּלֶּקֶת לָהּ הַחוּצָה אַחַת וּשְׁתַּיִם
וְשָׁם הִיא נִשְׁאֶרֶת עַד זְרִיחַת הַחַמָּה,
וְלָכֵן אֲנִי יוֹדֵעַ שֶׁהִיא רַק עוֹשָׂה אֶת עַצְמָהּ.
אֲבָל בִּינְקִי כָּל הַלַּיְלָה לְרַגְלַי נוֹחֵר,
כִּי הוּא הֲכִי רִאשׁוֹן שֶׁלִּי וַהֲכִי חָבֵר!
 "ווֹלוֹדְיָה הִגִּיעַ!" צָעַק מִישֶׁהוּ בֶּחָצֵר.
"אָדוֹן ווֹלוֹדִיצְ'קָה הִגִּיעַ!" צָוְחָה נָטַלְיָה וְרָצָה אֶל חֲדַר הַהֲסָבָה. "הוֹ, אֱלֹהִים אַדִּירִים!"
כָּל בְּנֵי מִשְׁפַּחַת קוֹרוֹלְיוֹב, שֶׁצִּפּוּ זֶה שָׁעוֹת לְבוֹאוֹ שֶׁל ווֹלוֹדְיָה שֶׁלָּהֶם, זִנְּקוּ אֶל הַחַלּוֹנוֹת. לְיַד הַכְּנִיסָה עָמְדָה מִזְחֶלֶת רְחָבָה, וּשְׁלִישִׁיַּת הַסּוּסִים הַלְּבָנִים הֶעֶלְתָה אֵדֵי עֲרָפֶל סְמִיכִים. הַמִּזְחֶלֶת הָיְתָה רֵיקָה, שֶׁכֵּן ווֹלוֹדְיָה כְּבָר עָמַד בַּמְּבוֹאָה וּפָרַם בְּאֶצְבָּעוֹת אֲדֻמּוֹת וּקְפוּאוֹת אֶת קֶשֶׁר הַבַּרְדָּס שֶׁלּוֹ. מְעִיל הַגִּימְנַסְיָה שֶׁלּוֹ, כּוֹבַע הַמִּצְחִיָּה, הָעַרְדָּלַיִם וְהַשֵּׂעָר עַל רַקּוֹתָיו הָיוּ מְכֻסִּים כְּפוֹר, וְהוּא הִדִּיף כֻּלּוֹ, מִכַּף רֶגֶל וְעַד רֹאשׁ, נִיחוֹחַ כֹּה מְגָרֶה שֶׁל צִנָּה, שֶׁכָּל הַמַּבִּיט בּוֹ הִרְגִּישׁ צֹרֶךְ לוֹמַר "בְּרְרְרְ!" אִמּוֹ וְדוֹדָתוֹ אָצוּ לְחַבְּקוֹ וּלְנַשְּׁקוֹ, נָטַלְיָה נָפְלָה לְרַגְלָיו וְהֵחֵלָּה לַחְלֹץ מֵעָלָיו בִּמְשִׁיכָה אֶת מַגְּפֵי הַלֶּבֶד, אַחֲיוֹתָיו צָוְחוּ בְּהִתְרַגְּשׁוּת, הַדְּלָתוֹת חָרְקוּ וְנִטְרְקוּ, וְאִלּוּ אָבִיו שֶׁל ווֹלוֹדְיָה, בַּאֲפֻדָּה לְלֹא מִקְטֹרֶן וּמִסְפָּרַיִם בְּיָדָיו, רָץ אֶל הַמְּבוֹאָה וְקָרָא בְּבֶהָלָה:
"וַהֲרֵי צִפִּינוּ לְךָ כְּבָר אֶתְמוֹל! הַנְּסִיעָה הָיְתָה טוֹבָה? עָבְרָה בְּשָׁלוֹם? אֱלֹהִים יִשְׁמֹר, תְּנוּ לוֹ כְּבָר לְבָרֵךְ אֶת אָבִיו לְשָׁלוֹם! מָה, אֲנִי לֹא אַבָּא שֶׁלּוֹ אוֹ מָה?"
"הַב! הַב!" שָׁאַג בְּקוֹל בָּס מִילוֹרְד, כֶּלֶב שָׁחֹר עֲנָקִי, וּזְנָבוֹ הִקִּישׁ נִמְרָצוֹת בַּקִּירוֹת וּבָרָהִיטִים.
הַכֹּל הָפַךְ לִכְדֵי הֲמֻלָּה שְׂמֵחָה אַדִּירָה שֶׁנִּמְשְׁכָה כִּשְׁתֵּי דַּקּוֹת. כְּשֶׁגַּל הַשִּׂמְחָה הָרִאשׁוֹן חָלַף, הִבְחִינוּ בְּנֵי מִשְׁפַּחַת קוֹרוֹלְיוֹב שֶׁמִּלְּבַד ווֹלוֹדְיָה, הָיָה בַּמְּבוֹאָה אָדָם קָטָן נוֹסָף עָטוּף בְּמִטְפָּחוֹת, בִּרְדִידִים וּבְבַרְדָּסִים וּמְכֻסֶּה כְּפוֹר; הוּא עָמַד לְלֹא נִיעַ בְּפִנָּה בְּתוֹךְ הַצֵּל שֶׁהֵטִיל מְעִיל גָּדוֹל מִפַּרְוַת שׁוּעָל.
"ווֹלוֹדִיצְ'קָה, וּמִי זֶה?" שָׁאֲלָה הָאֵם בְּלַחַשׁ.
"אָה!" נִזְכַּר ווֹלוֹדְיָה. "זֶה, יֵשׁ לִי הַכָּבוֹד לְהַצִּיג אֶת יְדִידִי עֲדָשִׁימוֹב, תַּלְמִיד כִּתָּה ב'… הֵבֵאתִי אוֹתוֹ לְהִתְאָרֵחַ אֶצְלֵנוּ."
"נָעִים מְאוֹד, בְּרוּכִים הַבָּאִים!" אָמַר הָאָב בְּשִׂמְחָה. "סְלַח לִי שֶׁאֲנִי בְּבִגְדֵי בַּיִת, לְלֹא מִקְטֹרֶן… בְּבַקָּשָׁה! נָטַלְיָה, עִזְרִי לְמַר עֲדָשִׁימוֹב לִפְשֹׁט אֶת הַמְּעִיל! אֱלֹהִים יִשְׁמֹר, שֶׁמִּישֶׁהוּ יְסַלֵּק כְּבָר אֶת הַכֶּלֶב הַזֶּה! הוּא מַמָּשׁ עֹנֶשׁ!"
כַּעֲבֹר זְמַן קָצָר הֵסֵבּוּ לַשֻּׁלְחָן ווֹלוֹדְיָה וִידִידוֹ עֲדָשִׁימוֹב, הֲלוּמִים מִקַּבָּלַת הַפָּנִים הָרוֹעֶשֶׁת וַעֲדַיִן סְמוּקִים מִקֹּר, וְשָׁתוּ תֵּה. הַשֶּׁמֶשׁ הַחָרְפִּית, שֶׁהִסְתַּנְּנָה בְּעַד הַשֶּׁלֶג וְעִטּוּרֵי הַכְּפוֹר שֶׁעַל הַחַלּוֹנוֹת, רָטְטָה עַל גַּבֵּי הַמֵּחַם וְרָחֲצָה אֶת קַרְנֶיהָ הַצְּלוּלוֹת בַּקְּעָרָה לִשְׁטִיפַת כְּלֵי הַתֵּה. בַּחֶדֶר הָיָה חַם, וְהַנְּעָרִים חָשׁוּ כֵּיצַד בְּתוֹךְ גּוּפָם הַקָּפוּא מְדַגְדְּגִים הַחֹם וְהַקֹּר זֶה אֶת זֶה, אֵינָם רוֹצִים לְוַתֵּר זֶה לָזֶה.
"הִנֵּה, עוֹד מְעַט חַג הַמּוֹלָד!" אָמַר הָאָב בְּקוֹל זִמְרָה וְגִלְגֵּל סִיגַרְיָה מִטַּבָּק כָּתֹם כֵּהֶה. "וַהֲרֵי לֹא מִזְּמַן הָיָה קַיִץ, וְאִמָּא בָּכְתָה כְּשֶׁנִּפְרְדָה מִמְּךָ! וְהִנֵּה אַתָּה שׁוּב כָּאן… הַזְּמַן, יַקִּירִי, חוֹלֵף בִּמְהִירוּת! לֹא תַּסְפִּיק לְמַצְמֵץ, וּכְבָר תִּקְפֹּץ עָלֶיךָ הַזִּקְנָה. מַר פָּשׁוֹשִׁימוֹב, אֱכֹל, אָנָּא מִמְּךָ, אַל תִּתְבַּיֵּשׁ! אֵינֶנּוּ נוֹהֲגִים עַל פִּי כְּלָלֵי הַטֶּקֶס."
שְׁלוֹשׁ אַחֲיוֹתָיו שֶׁל ווֹלוֹדְיָה – קַטְיָה, סוֹנְיָה וּמָאשָׁה, הַבּוֹגֶרֶת שֶׁבָּהֶן בַּת אַחַת-עֶשְׂרֵה – יָשְׁבוּ לַשֻּׁלְחָן וְלֹא יָכְלוּ לְהַתִּיק אֶת מַבָּטָן מִמַּכָּרָן הֶחָדָשׁ. עֲדָשִׁימוֹב הָיָה בֶּן גִּילוֹ שֶׁל ווֹלוֹדְיָה וּבַעַל קוֹמָה זֵהָה, אַךְ לֹא הָיָה עֲגַלְגַּל וּלְבַנְבַּן כָּמוֹהוּ, כִּי אִם רָזֶה, שָׁחוּם וּפָנָיו מְנֻמָּשׁוֹת. שְׂעָרוֹ הָיָה קָשֶׁה וְזִיפִי, עֵינָיו צָרוֹת, שְׂפָתָיו עָבוֹת, וּבִכְלָלוּתוֹ שֶׁל דָּבָר, הָיָה מְכֹעָר עַד מְאוֹד, וְאִלְמָלֵא מַדֵּי הַגִּימְנַסְיָה, עַל סְמַךְ הוֹפָעָתוֹ הַחִיצוֹנִית הָיָה אֶפְשָׁר לַחְשֹׁב אוֹתוֹ בְּטָעוּת לִבְנָהּ שֶׁל מְשָׁרֶתֶת. הוּא הָיָה עַגְמוּמִי, שָׁתַק כָּל הָעֵת וְלֹא חִיֵּךְ אַף לֹא פַּעַם אַחַת. הַבָּנוֹת צָפוּ בּוֹ וּמִיָּד הֵבִינוּ שֶׁלִּפְנֵיהֶן כְּכָל הַנִּרְאֶה אָדָם חָכָם וּמַשְׂכִּיל עַד מְאוֹד. הוּא הִרְהֵר בְּלִי הֶרֶף בִּדְבַר-מָה וְהָיָה טָרוּד כָּל כָּךְ בְּמַחְשְׁבוֹתָיו, שֶׁכַּאֲשֶׁר נִשְׁאַל שְׁאֵלָה, הוּא נִרְעַד, נִעֵר אֶת רֹאשׁוֹ וּבִקֵּשׁ שֶׁיַּחְזְרוּ עָלֶיהָ.
הַבָּנוֹת הִבְחִינוּ שֶׁוּוֹלוֹדְיָה, שֶׁהָיָה בְּדֶרֶךְ כְּלָל נַעַר עַלִּיז וְדַבְּרָן, מִעֵט הַפַּעַם בְּדִבּוּר, לֹא חִיֵּךְ כְּלָל וְדוֹמֶה שֶׁלֹּא שָׂמַח לְבַקֵּר בַּבַּיִת. בְּעֵת שְׁתִיַּת הַתֵּה הוּא פָּנָה לְאַחֲיוֹתָיו פַּעַם אַחַת בִּלְבַד, וְגַם אָז בִּדְבָרִים מְשֻׁנִּים. הוּא הִצְבִּיעַ עַל הַמֵּחַם וְאָמַר:
"וּבְקָלִיפוֹרְנְיָה שׁוֹתִים גִ'ין בִּמְקוֹם תֵּה."
גַּם הוּא הָיָה טָרוּד בְּמַחְשָׁבוֹת מִשֶּׁלּוֹ, וְעַל פִּי הַמַּבָּטִים שֶׁהֶחְלִיף מִדֵּי פַּעַם עִם יְדִידוֹ עֲדָשִׁימוֹב, הָיָה אֶפְשָׁר לִקְבֹּעַ שֶׁשְּׁנֵי הַנְּעָרִים חָלְקוּ אוֹתָן מַחְשָׁבוֹת.
אַחֲרֵי הַתֵּה הָלְכוּ כֻּלָּם אֶל חֲדַר הַיְּלָדִים. הָאָב וְהַבָּנוֹת הִתְיַשְּׁבוּ לַשֻּׁלְחָן וּפָנוּ לַעֲבוֹדָה שֶׁנִּקְטְעָה עִם בּוֹא הַנְּעָרִים. הֵם הֵכִינוּ פְּרָחִים וּגְדִילִים מִנְּיָרוֹת צִבְעוֹנִיִּים לְעֵץ חַג הַמּוֹלָד. זוֹ הָיְתָה עֲבוֹדָה מְהַנָּה וְקוֹלָנִית. כָּל פֶּרַח חָדָשׁ הִתְקַבֵּל בִּקְרִיאוֹת הִתְפַּעֲלוּת מִצַּד הַבָּנוֹת, וְאַף בִּקְרִיאוֹת אֵימָה, כְּאִלּוּ צָנַח מֵהַשָּׁמַיִם; גַּם הָאָב הִשְׁתָּאָה וּמִדֵּי פַּעַם הִשְׁלִיךְ אֶת הַמִּסְפָּרַיִם לָרִצְפָּה, רוֹטֵן עַל קֵהוּתָם. הָאֵם רָצָה כְּפַעַם בְּפַעַם אֶל חֲדַר הַיְּלָדִים, הַבָּעַת פָּנֶיהָ מֻטְרֶדֶת מְאוֹד, וְשָׁאֲלָה:
"מִי לָקַח אֶת הַמִּסְפָּרַיִם שֶׁלִּי? עוֹד פַּעַם אַתָּה, אִיוָן נִיקוֹלָאִיץ', לָקַחְתָּ אֶת הַמִּסְפָּרַיִם שֶׁלִּי?"
"אֱלֹהִים יִשְׁמֹר, אֲפִלּוּ מִסְפָּרַיִם לֹא נוֹתְנִים לִי כָּאן!" הֵשִׁיב אִיוָן נִיקוֹלָאִיץ' בְּקוֹל בַּכְיָנִי, הֵטִיל אֶת עַצְמוֹ עַל גַּב הַכִּסֵּא וְאִמֵּץ תְּנוּחָה שֶׁל אָדָם פָּגוּעַ, אַךְ כַּעֲבֹר דַּקָּה שָׁב וְהִתְלַהֵב.
בְּבִקּוּרָיו הַקּוֹדְמִים עָזַר גַּם ווֹלוֹדְיָה בַּהֲכָנוֹת לְחַג הַמּוֹלָד אוֹ רָץ לֶחָצֵר לִצְפּוֹת בָּרַכָּב וּבָרוֹעֶה בּוֹנִים גִּבְעָה מִשֶּׁלֶג, אַךְ כָּעֵת הוּא וֲעֲדָשִׁימוֹב לֹא הִבְחִינוּ כְּלָל וְעִקָּר בַּנְּיָרוֹת הַצִּבְעוֹנִיִּים וְלֹא בִּקְּרוּ בָּאֻרְוָה וְלוּ פַּעַם אַחַת, אֶלָּא הִתְיַשְּׁבוּ לְיַד הַחַלּוֹן וְהֵחֵלּוּ לְהִתְלַחֵשׁ בְּעִנְיָן כָּלְשֶׁהוּ; לְאַחַר מִכֵּן פָּתְחוּ יַחַד אַטְלָס וְהִתְבּוֹנְנוּ בְּאַחַת הַמַּפּוֹת.
"קֹדֶם לְפֵּרְם…" אָמַר עֲדָשִׁימוֹב חֲרִישִׁית… "מִשָּׁם לִטְיוּמֶן… אַחַר כָּךְ לְטוֹמְסְק… אַחַר כָּךְ… אַחַר כָּךְ… לְקַמְצַ'טְקָה… מִכָּאן הַסָּמוֹיֵדִים יַעֲבִירוּ אוֹתָנוּ בְּסִירוֹת דֶּרֶךְ מֵצַר בֵּרִינְג… וְהִנֵּה לְךָ אָמֵרִיקָה… יֵשׁ כָּאן הֲמוֹן חַיּוֹת עִם פַּרְוָה יְקָרָה."
"וּמָה עִם קָלִיפוֹרְנְיָה?" שָׁאַל ווֹלוֹדְיָה.
"קָלִיפוֹרְנְיָה נִמְצֵאת יוֹתֵר נָמוּךְ… בָּרֶגַע שֶׁנַּגִּיעַ לְאָמֵרִיקָה, קָלִיפוֹרְנְיָה כְּבָר לֹא תִּהְיֶה מֵעֵבֶר לְהָרֵי הַחשֶׁךְ. וְנוּכַל לְהִתְפַּרְנֵס מִצַּיִד וּמִשֹּׁד."
בְּמֶשֶׁךְ הַיּוֹם כֻּלּוֹ הִתְרַחֵק עֲדָשִׁימוֹב מֵהַבָּנוֹת וְהִבִּיט בָּהֶן מִבְּלִי לִיצֹר אִתָּן קֶשֶׁר עַיִן. לְאַחַר שְׁתִיַּת תֵּה עַרְבִית הוּא הֻשְׁאַר בְּמִקְרֶה לְבַד אִתָּן חָמֵשׁ דַּקּוֹת. הַשְּׁתִיקָה הָיְתָה מְבִיכָה. הוּא הִשְׁתַּעֵל בְּחֻמְרָה, שִׁפְשֵׁף אֶת יָדוֹ הַשְּׂמָאלִית בְּכַף יָדוֹ הַיְּמָנִית, הִבִּיט בְּקַטְיָה בְּעַגְמוּמִיּוּת וְשָׁאַל:
"קָרָאת אֶת מַיין רִיד?"
"לֹא, לֹא קָרָאתִי… תַּגִּיד, אַתָּה יוֹדֵעַ לְהַחְלִיק עַל הַקֶּרַח?"
עֲדָשִׁימוֹב שָׁקַע בְּמַחְשְׁבוֹתָיו וְלֹא הֵשִׁיב עַל שְׁאֵלָתָהּ, אֶלָּא נִפֵּחַ בְּחָזְקָה אֶת לְחָיָיו וְנָשַׁף כְּאִלּוּ הָיָה לוֹ חַם מְאוֹד. הוּא שָׁב וְהֵרִים אֶת מַבָּטוֹ אֶל קַטְיָה וְאָמַר:
"כְּשֶׁעֵדֶר בִּיזוֹנִים שׁוֹעֵט דֶּרֶךְ הַפַּמְפָּס, הָאֲדָמָה רוֹעֶדֶת, וְהַמּוּסְטַנְגִּים נִבְהָלִים, בּוֹעֲטִים וְצוֹהֲלִים."
עֲדָשִׁימוֹב חִיֵּךְ חִיּוּךְ עָצוּב וְהוֹסִיף:
"וְחוּץ מִזֶּה, הָאִינְדְּיָאנִים תּוֹקְפִים אֶת הָרַכָּבוֹת. אֲבָל מָה שֶׁהֲכִי גָּרוּעַ זֶה הַיַּתּוּשִׁים וְהַטֶּרְמִיטִים."
"אֲבָל מָה זֶה?"
"כְּמוֹ נְמָלִים, רַק עִם כְּנָפַיִם. עוֹקְצִים חָזָק מְאוֹד. אַתְּ יוֹדַעַת מִי אֲנִי?"
"אָדוֹן עֲדָשִׁימוֹב."
"לֹא. אֲנִי מוֹנְטִיהוֹמוֹ טֹפֶר הַנֵּץ, מַנְהִיג הַבִּלְתִּי מְנֻצָּחִים."
מָאשָׁה, הַצְּעִירָה בַּבָּנוֹת, הִבִּיטָה בּוֹ וּלְאַחַר מִכֵּן בַּחַלּוֹן שֶׁבּוֹ כְּבָר נִרְאוּ דִּמְדּוּמֵי הָעֶרֶב וְאָמְרָה בְּהִרְהוּר:
"דַּוְקָא הֵכִינוּ אֶצְלֵנוּ עֲדָשִׁים אֶתְמוֹל."
דְּבָרָיו הַבִּלְתִּי מוּבָנִים לַחֲלוּטִין שֶׁל עֲדָשִׁימוֹב וְהִתְלַחֲשׁוּיוֹתָיו הַבִּלְתִּי פּוֹסְקוֹת עִם ווֹלוֹדְיָה, כְּמוֹ גַּם הָעֻבְדָּה שֶׁוּוֹלוֹדְיָה לֹא שִׂחֵק וְהָיָה רַק נָתוּן בְּמַחְשָׁבוֹת – כָּל אֵלֶּה הָיוּ מִסְתּוֹרִיִּים וּמוּזָרִים. שְׁתֵּי הַבָּנוֹת הַגְּדוֹלוֹת, קַטְיָה וְסוֹנְיָה, הֵחֵלּוּ לַעֲקֹב אַחֲרֵי הַבָּנִים בְּשֶׁבַע עֵינַיִם. בָּעֶרֶב, כְּשֶׁהַנְּעָרִים עָמְדוּ לָלֶכֶת לִישֹׁן, הֵן הִתְגַּנְּבוּ אֶל דֶּלֶת חַדְרָם וְצוֹתְתוּ לְשִׂיחָתָם. הוֹ, מָה שֶׁהֵן גִּלּוּ! הַנְּעָרִים הִתְכּוֹנְנוּ לִבְרֹחַ לְאָמֵרִיקָה כְּדֵי לְחַפֵּשׂ זָהָב; הַכֹּל כְּבָר הָיָה מוּכָן אֶצְלָם לַדֶּרֶךְ: אֶקְדָּח, שְׁתֵּי סַכִּינִים, צְנִימִים, זְכוּכִית מַגְדֶּלֶת לְהַדְלָקַת אֵשׁ, מַצְפֵּן וּסְכוּם שֶׁל אַרְבָּעָה רוּבָּלִים. הֵן גִּלּוּ שֶׁיִּהְיֶה עֲלֵיהֶם לִצְעֹד כַּמָּה אַלְפֵי קִילוֹמֶטְרִים וּבַדֶּרֶךְ לְהִלָּחֵם בְּטִיגְרִיסִים וּבִפְרָאִים, לְאַחַר מִכֵּן לְחַפֵּשׂ זָהָב וְשֶׁנְהָב, לַהֲרֹג אוֹיְבִים, לְהִתְקַבֵּל לִסְפִינוֹת שֶׁל שׁוֹדְדֵי יָם, לִשְׁתּוֹת גִ'ין וּבְסוֹפוֹ שֶׁל דָּבָר לְהִתְחַתֵּן עִם יְפֵהפִיּוֹת וּלְעַבֵּד מַטָּעִים. בְּהִתְלַהֲבוּתָם הָרַבָּה נִכְנְסוּ ווֹלוֹדְיָה וַעֲדָשִׁימוֹב זֶה לִדְבָרָיו שֶׁל זֶה. לְעַצְמוֹ קָרָא עֲדָשִׁימוֹב "מוֹנְטִיהוֹמוֹ טֹפֶר הַנֵּץ", וְאִלּוּ לְווֹלוֹדְיָה – "אָחִי חִוֵּר הַפָּנִים".
"שֶׁלֹּא תָּעֵזִּי לְסַפֵּר לְאִמָּא," אָמְרָה קַטְיָה לְסוֹנְיָה כְּשֶׁשְּׁתֵּיהֶן הָלְכוּ לִישֹׁן. "ווֹלוֹדְיָה יָבִיא לָנוּ מֵאָמֵרִיקָה זָהָב וְשֶׁנְהָב, וְאִם תְּגַלִּי לְאִמָּא, הִיא לֹא תַּרְשֶׁה לוֹ לִנְסֹעַ."
אֶת כָּל הַיּוֹם שֶׁלִּפְנֵי חַג הַמּוֹלָד הִקְדִּישׁ עֲדָשִׁימוֹב לְלִמּוּד מַפַּת אַסְיָה וּלְרִשּׁוּם הֶעָרוֹת, וְאִלּוּ ווֹלוֹדְיָה הִסְתּוֹבֵב בַּחֲדָרִים עָצֵל וַעֲגַלְגַּל וְעַגְמוּמִי כְּמִי שֶׁעָקְצָה אוֹתוֹ דְּבוֹרָה וְלֹא אָכַל וְלֹא כְּלוּם. פַּעַם אַחַת, כְּשֶׁהָיָה בַּחֲדַר הַיְּלָדִים, אֲפִלּוּ עָצַר לִפְנֵי הָאִיקוֹנָה, הִצְטַלֵּב וְאָמַר:
"אֵלִי, סְלַח לִי כִּי חָטָאתִי! אֵלִי, שְׁמֹר עַל אִמִּי הָאֻמְלָלָה, הַמִּסְכֵּנָה!"
לִקְרַאת הָעֶרֶב פָּרַץ ווֹלוֹדְיָה בִּבְכִי. לִפְנֵי הַשֵּׁנָה חִבֵּק אֲרֻכּוֹת אֶת אָבִיו, אֶת אִמּוֹ וְאֶת אַחֲיוֹתָיו. קַטְיָה וְסוֹנְיָה הֵבִינוּ אֶת הַסִּבָּה לְהִתְנַהֲגוּתוֹ, וְאִלּוּ הַקְּטַנָּה, מָאשָׁה, לֹא הֵבִינָה דָּבָר וַחֲצִי דָּבָר, וְרַק כַּאֲשֶׁר הִבִּיטָה בַּעֲדָשִׁימוֹב, שָׁקְעָה בְּהִרְהוּרִים וְאָמְרָה תּוֹךְ אֲנָחָה:
"כְּשֶׁיֵּשׁ צוֹם, הָאוֹמֶנֶת אוֹמֶרֶת שֶׁצָּרִיךְ לֶאֱכֹל אֲפוּנָה וַעֲדָשִׁים."
מֻקְדָּם בַּבֹּקֶר שֶׁלִּפְנֵי הַחַג קָמוּ קַטְיָה וְסוֹנְיָה בְּשֶׁקֶט מִמִּטּוֹתֵיהֶן וְהָלְכוּ לִרְאוֹת אֶת הַנְּעָרִים בּוֹרְחִים לְאָמֵרִיקָה. הֵן הִתְגַּנְּבוּ אֶל הַדֶּלֶת.
"אָז לֹא תִּסַּע?" שָׁאַל עֲדָשִׁימוֹב בְּכַעַס. "תַּגִּיד לִי: לֹא תִּסַּע?"
"אֱלֹהִים!" בָּכָה ווֹלוֹדְיָה חֲרִישִׁית. "אֵיךְ אֶסַּע? אֲנִי מְרַחֵם עַל אִמָּא שֶׁלִּי."
"אָחִי חִוֵּר הַפָּנִים, אָנָּא מִמְּךָ, סַע! הֲרֵי הִבְטַחְתָּ שֶׁתִּסַּע, אַתָּה בְּעַצְמְךָ פִּתִּיתָ אוֹתִי, וְעַכְשָׁו, בָּרֶגַע שֶׁהִגִּיעַ הַזְּמַן לִנְסֹעַ, נִבְהַלְתָּ."
"אֲנִי… אֲנִי לֹא נִבְהַלְתִּי, אֲנִי… אֲנִי מְרַחֵם עַל אִמָּא שֶׁלִּי."
"תֹּאמַר לִי מִיָּד: אַתָּה נוֹסֵעַ אוֹ לֹא?"
"אֶסַּע, אֲבָל… אֲבָל חַכֵּה. מִתְחַשֵּׁק לִי לָגוּר קְצָת בַּבַּיִת."
"אִם כָּךְ, אֶסַּע לְבַד!" הֶחְלִיט עֲדָשִׁימוֹב. "אֶסְתַּדֵּר גַּם בִּלְעָדֶיךָ. הָעִקָּר שֶׁרָצִיתָ לָצוּד טִיגְרִיסִים, לְהִלָּחֵם! אִם כָּךְ, הַחְזֵר לִי אֶת הַתַּחְמשֶׁת שֶׁלִּי!"
ווֹלוֹדְיָה פָּרַץ בִּבְכִי כֹּה מַר, שֶׁאַחֲיוֹתָיו לֹא עָמְדוּ בּוֹ וּפָרְצוּ גַּם הֵן בִּבְכִי. שֶׁקֶט הִשְׂתָּרֵר.
"אָז לֹא תִּסַּע?" שָׁב עֲדָשִׁימוֹב וְשָׁאַל.
"אֶ… אֶסַּע."
"אָז תִּתְלַבֵּשׁ!"
וּכְדֵי לְשַׁכְנֵעַ אֶת ווֹלוֹדְיָה הִלֵּל עֲדָשִׁימוֹב אֶת אָמֵרִיקָה, שָׁאַג כְּטִיגְרִיס, שָׁרַק כָּאֳנִיַּת קִיטוֹר, קִלֵּל וְהִבְטִיחַ לָתֵת לוֹ אֶת כָּל הַשֶּׁנְהָב וְאֶת כָּל עוֹרוֹת הָאֲרָיוֹת וְהַטִּיגְרִיסִים.
בְּעֵינֵי הַבָּנוֹת, הַנַּעַר הָרָזֶה הַזֶּה עִם הַשֵּׂעָר הַזִּיפִי וְהַנְּמָשִׁים נִרְאָה אָדָם בִּלְתִּי רָגִיל וּמֻפְלָא. הוּא הָיָה גִּבּוֹר הֶחְלֵטִי שֶׁאֵינוֹ יוֹדֵעַ פַּחַד, וְהוּא שָׁאַג כָּךְ שֶׁהָעוֹמֵד מֵעֵבֶר לַדֶּלֶת בֶּאֱמֶת הָיָה עָשׂוּי לַחְשֹׁב שֶׁזֶּהוּ טִיגְרִיס אוֹ אַרְיֵה.
כְּשֶׁהַבָּנוֹת חָזְרוּ לְחַדְרָן וְהִתְלַבְּשׁוּ, אָמְרָה קַטְיָה בְּעֵינַיִם מוּצָפוֹת דְּמָעוֹת:
"אָח, אֲנִי כָּל כָּךְ פּוֹחֶדֶת!"
עַד הַשָּׁעָה שְׁתַּיִם, כְּשֶׁיָּשְׁבוּ לַאֲרוּחַת צָהֳרַיִם, הָיָה שָׁקֵט, אֲבָל בִּשְׁעַת הָאֲרוּחָה הִתְבָּרֵר פִּתְאוֹם שֶׁהַנְּעָרִים אֵינָם בַּבַּיִת. שָׁלִיחַ נִשְׁלַח לִבְדֹּק בִּמְגוּרֵי הַמְּשָׁרְתִים, בָּאֻרְוָה וּבַבִּיתָן שֶׁל הַפָּקִיד, אַךְ הֵם לֹא הָיוּ שָׁם. שָׁלִיחַ נִשְׁלַח אֶל הַכְּפָר – וְגַם שָׁם לֹא נִמְצְאוּ. גַּם אֶת הַתֵּה שָׁתוּ אַחַר כָּךְ לְלֹא הַנְּעָרִים, וּבְמַהֲלַךְ אֲרוּחַת הָעֶרֶב דָּאֲגָה הָאֵם מְאוֹד וַאֲפִלּוּ בָּכְתָה. בַּלַּיְלָה שׁוּב נֶעֱרַךְ חִפּוּשׂ בַּכְּפָר, וַאֲנָשִׁים הָלְכוּ עִם פָּנָסִים אֶל הַנָּהָר. אֱלֹהִים, אֵיזוֹ אַנְדְּרָלָמוּסְיָה נוֹצְרָה!
לְמָחֳרָת בַּבֹּקֶר הִגִּיעַ שׁוֹטֵר. בַּחֲדַר הַהֲסָבָה נִכְתַּב מִסְמָךְ כָּלְשֶׁהוּ. הָאֵם בָּכְתָה.
אַךְ הִנֵּה עָצְרָה לְיַד הַכְּנִיסָה מִזְחֶלֶת, וּשְׁלִישִׁיַּת הַסּוּסִים הַלְּבָנִים הֶעֶלְתָה אֵדִים.
"ווֹלוֹדְיָה הִגִּיעַ!" צָעַק מִישֶׁהוּ בֶּחָצֵר.
"אָדוֹן ווֹלוֹדִיצְ'קָה הִגִּיעַ!" צָוְחָה נָטַלְיָה וְרָצָה אֶל חֲדַר הַהֲסָבָה.
וְאִלּוּ מִילוֹרְד נָבַח בְּקוֹל בָּס: "הַב! הַב!"
הִתְבָּרֵר שֶׁהַנְּעָרִים נִתְפְּסוּ בָּעִיר, בָּאֵזוֹר הַמִּסְחָרִי, עָבְרוּ שָׁם מֵחֲנוּת לַחֲנוּת וְשָׁאֲלוּ אֵיפֹה מוֹכְרִים אֲבַק שְׂרֵפָה.
מִיָּד עִם כְּנִיסָתוֹ לַמְּבוֹאָה פָּרַץ ווֹלוֹדְיָה בִּבְכִי וְנָפַל עַל צַוָּארָהּ שֶׁל אִמּוֹ. הַבָּנוֹת הִרְהֲרוּ בְּרַעַד וּבְאֵימָה בְּמָה שֶׁקָּרָה זֶה עַתָּה, שֶׁכֵּן שָׁמְעוּ אֶת אַבָּא מוֹבִיל אֶת ווֹלוֹדְיָה וְאֶת עֲדָשִׁימוֹב לַחֲדַר הָעֲבוֹדָה שֶׁלּוֹ וּמַאֲרִיךְ שָׁם בְּשִׂיחָה עִמָּם; גַּם אִמָּא דִּבְּרָה וּבָכְתָה.
"אֵיךְ אֶפְשָׁר כָּכָה?" דִּבֵּר אַבָּא אֶל לִבָּם. "אִם חַס וְחָלִילָה יִתְגַּלֶּה הָעִנְיָן בַּגִּימְנַסְיָה, יָעִיפוּ אֶתְכֶם. תִּתְבַּיֵּשׁ לְךָ, אָדוֹן עֲדָשִׁימוֹב! לֹא נָאֶה לְהִתְנַהֵג כָּךְ! אַתָּה עוֹמֵד מֵאֲחוֹרֵי כָּל זֶה, וַאֲנִי מְקַוֶּה שֶׁהוֹרֶיךָ יַעֲנִישׁוּ אוֹתְךָ. אֵיךְ אֶפְשָׁר כָּכָה! אֵיפֹה יְשַׁנְתֶּם?"
"בְּתַחֲנַת הָרַכֶּבֶת!" הֵשִׁיב עֲדָשִׁימוֹב בְּגַאֲוָה.
אַחַר כָּךְ הֻשְׁכַּב ווֹלוֹדְיָה בַּמִּטָּה וּלְרֹאשׁוֹ הֻצְמְדָה מַגֶּבֶת סְפוּגָה בְּחֹמֶץ. מִבְרָק נִשְׁלַח, וּלְמָחֳרָת הִגִּיעָה גְּבֶרֶת, אִמּוֹ שֶׁל עֲדָשִׁימוֹב, וְלָקְחָה אֶת בְּנָהּ הַבַּיְתָה.
כְּשֶׁעֲדָשִׁימוֹב עָזַב, הָיוּ פָּנָיו קְשׁוּחוֹת וְגַאַוְתָנִיּוֹת, וּבְשָׁעָה שֶׁנִּפְרַד מֵהַבָּנוֹת, לֹא אָמַר מִלָּה, רַק לָקַח מִקַּטְיָה מַחְבֶּרֶת וְכָתַב לָהּ לְמַזְכֶּרֶת:
"מוֹנְטִיהוֹמו טֹפֶר הַנֵּץ".
 "אדוֹנִי, יֵשׁ לִי מַשֶּׁהוּ בִּשְׁבִילְךָ."
מַר זוּם הִפְנָה אֶת מַבָּטוֹ וְהִסְתַּכֵּל סָבִיב.
בֵּין הַכְּבִישִׁים, הַמְּכוֹנִיּוֹת וְהָאֲנָשִׁים עָצַר שְׁלִיחַ הַדֹּאַר
וְהוֹשִׁיט לְמַר זוּם חֲבִילָה.
"לָמָּה דַּוְקָא לִי?" אָמַר מַר זוּם, שֶׁמִּהֵר מְאוֹד לְהַגִּיעַ לַמִּשְׂרָד.
"כִּי כָּל אֶחָד צָרִיךְ לִדְאֹג לְעוֹד מִישֶׁהוּ חוּץ מִלְּעָצְמוֹ,"
אָמַר הַשָּׁלִיחַ.

מַר זוּם הִסְתּוֹבֵב וְרָצָה לְהַמְשִׁיךְ לָלֶכֶת.
"וְשֶׁלֹּא תָּסִיר אֶת הָעֲטִיפָה," קָרָא אַחֲרָיו הַשָּׁלִיחַ וְנֶעֱלַם.
אֶת הַחֲבִילָה הוּא הִשְׁאִיר עַל מִכְסֵה הַמְּכוֹנִית הַקְּרוֹבָה.
מַר זוּם מִהֵר מְאוֹד וְהִתְכַּוֵּן לָלֶכֶת מִשָּׁם, אֲבָל נִדְמֶה הָיָה לוֹ שֶׁהוּא
שׁוֹמֵעַ מַשֶּׁהוּ.
זֹאת הָיְתָה הַחֲבִילָה.
הוּא קֵרֵב אֵלֶיהָ אֶת הָאֹזֶן וְשָׁאַל, "מָה? מִזְרָקָה? אָמַרְתְּ מִזְרָקָה?"
הַחֲבִילָה רָעֲדָה, וּמַר זוּם הָלַךְ לְכִוּוּן הַמִּזְרָקָה. הוּא רָצָה לְהִפָּטֵר
מִמֶּנָּה מַהֵר וּלְהַגִּיעַ לַמִּשְׂרָד.

כְּשֶׁהִגִּיעַ לַמִּזְרָקָה, אָמַר לַחֲבִילָה, "לָזֶה הִתְכַּוַּנְתְּ?"
הַקּוֹל מִבִּפְנִים אָמַר מַשֶּׁהוּ.
"אָה," אָמַר מַר זוּם, "הִתְכַּוַּנְתְּ לַלּוּנָה פַּרְק? זֶה בֶּאֱמֶת לֹא מַתְאִים
לִי עַכְשָׁו, אֲנִי מְמַהֵר לַמִּשְׂרָד."
אֲבָל הַחֲבִילָה אָמְרָה אֶת זֶה שׁוּב, וּמַר זוּם מִהֵר לַלּוּנָה פַּרְק.
הוּא חָצָה אֶת הַמַּחְסוֹם וְחִכָּה בַּפְּקָקִים, וּכְשֶׁהִגִּיעַ לַלּוּנָה פַּרְק
אָמַר בְּנִצָּחוֹן, "זֶהוּ! לָזֶה הִתְכַּוַּנְתְּ?"

"מַסְטִיקָה," אָמְרָה הַחֲבִילָה.
"אוּלַי תְּדַבְּרִי בָּרוּר?!" הִתְעַצְבֵּן מַר זוּם. "אַחֲרֵי שֶׁהִגַּעְנוּ
עַד הֵנָּה, מָה שֶׁאַתְּ רוֹצָה זֶה מַמְתַּקִּים?"
הַחֲבִילָה רָעֲדָה, וְהוּא נִגַּשׁ לַפִּיצוּצִיָּה הַקְּרוֹבָה וְקָנָה
שַׂקִּית הַפְתָּעָה.
"זֶהוּ?" שָׁאַל.

"מוּזִיקָה," עָנְתָה הַחֲבִילָה.
"דַּי," אָמַר מַר זוּם, "נִמְאַס לִי לְגַמְרֵי. בִּכְלָל הָיִיתִי בַּדֶּרֶךְ לַמִּשְׂרָד,
כֻּלָּם מְחַכִּים לִי שָׁם. מָה, הִשְׁתַּגַּעְתִּי לַעֲשׂוֹת מָה שֶׁאֵיזֶה חֲבִילָה
אוֹמֶרֶת לִי?!"
הַחֲבִילָה לֹא עָנְתָה, וּמַר זוּם מִהֵר לַמִּשְׂרָד.
כְּבָר הָיָה מְאֻחָר מְאוֹד, וּכְשֶׁהִגִּיעַ, הַמִּשְׂרָד הָיָה רֵיק.
"עַכְשָׁו אַתְּ מְרֻצָּה?" אָמַר מַר זוּם וְזָרַק אֶת הַחֲבִילָה עַל הַשֻּׁלְחָן.
הָעֲטִיפָה נִפְתְּחָה קְצָת.

"אַרְטִיקַר," לָחֲשָׁה הַחֲבִילָה.
"מָה?" אָמַר מַר זוּם, "אַחֲרֵי שֶׁסָּחַבְתְּ אוֹתִי מִפֹּה לְשָׁם וּמִשָּׁם
לְפֹה, מָה שֶׁאַתְּ רוֹצָה זֶה אַרְטִיקַר?"
הַחֲבִילָה רָעֲדָה, וּמַר זוּם אָמַר, "אַתְּ צְרִיכָה לְדַבֵּר בָּרוּר אִם אַתְּ
רוֹצָה שֶׁיָּבִינוּ אוֹתָךְ."
"אֲנִי אֶתֵּן לְךָ מַכָּה," אָמְרָה הַחֲבִילָה.
"מַכָּה?" אָמַר מַר זוּם, "חֲצוּפָה!" וְהוּא תָּלַשׁ אֶת הָעֲטִיפָה בְּכוֹחַ.

"אָה," קָרָא מַר זוּם מֻפְתָּע, "זוֹ בֵּיצָה!"
וְהַבֵּיצָה אָמְרָה, וּמַר זוּם שָׁמַע זֹאת בִּבְהִירוּת גְּמוּרָה,
"אַנְטְאַרְקְטִיקָה. לִפְתֹּחַ בְּיוֹם רִאשׁוֹן."
"וְהַיּוֹם יוֹם שִׁשִּׁי," אָמַר מַר זוּם בְּבֶהָלָה, "פָּתַחְתִּי אֶת
הַחֲבִילָה שְׁלוֹשָׁה יָמִים לִפְנֵי הַזְּמַן. מָה לַעֲשׂוֹת?
אַנְטְאַרְקְטִיקָה יְכוֹלָה לְחַכּוֹת, אֲבָל לֹא הַבֵּיצָה."

וְהוּא פִּנָּה אֶת הַמִּסְמָכִים וְהַתִּיקִיּוֹת, בָּחַר לוֹ כָּרִית מַתְאִימָה,
תָּלָה עַל הַדֶּלֶת שֶׁלֶט "נָא לֹא לְהַפְרִיעַ! יְשִׁיבָה חֲשׁוּבָה!"
וְיָשַׁב לִדְגֹּר עַל הַבֵּיצָה.
"מָה לַעֲשׂוֹת," נֶאֱנַח מַר זוּם, "כָּל אֶחָד צָרִיךְ לִדְאֹג לְעוֹד מִישֶׁהוּ
חוּץ מִלְּעָצְמוֹ."
הוּא יָשַׁב יוֹם, יָשַׁב יוֹמַיִם, זֶה הָיָה בַּיּוֹם הַשְּׁלִישִׁי שֶׁהַבֵּיצָה חָשָׁה
כַּנִּרְאֶה לֹא בְּנוֹחַ, וְהִיא רָעֲדָה וְקִפְּצָה עַד שֶׁהִתְבַּקְּעָה לִשְׁתַּיִם,
וּמִי יָצָא?

"בָּרוּךְ הַבָּא!" אָמַר מַר זוּם. זֶה הָיָה פִּינְגְּוִין תִּינוֹק.
"אַבָּא?" אָמַר הַתִּינוֹק.
"בְּמִדָּה מְסֻיֶּמֶת," אָמַר מַר זוּם, וְהֶחְלִיט לִקְרֹא לוֹ פִּינִי.
"אַנְטְאַרְקְטִיקָן?" שָׁאַל פִּינִי.
"אַנְטְאַרְקְטִיקְשָׁם," אָמַר מַר זוּם, כִּי רָצָה שֶׁפִּינִי הַקָּטָן יֵדַע
אֵיפֹה הוּא נִמְצָא. וְהוּא תָּלָה עַל דֶּלֶת הַמִּשְׂרָד שֶׁלּוֹ שֶׁלֶט, "אֶחְזֹר
בִּמְהֵרָה", הִזְמִין בַּטֵּלֵפוֹן כַּרְטִיס לְאַנְטְאַרְקְטִיקָה, לָקַח אֶת פִּינִי
בְּמִנְשָׂא, וּשְׁנֵיהֶם טָסוּ לְשָׁם עוֹד בְּאוֹתוֹ הַיּוֹם.

כְּשֶׁיָּרְדוּ מִן הַמָּטוֹס, עָלוּ עַל מִזְחֶלֶת שֶׁלֶג וְטָסוּ יָשָׁר לַמּוֹשָׁבָה.
שָׁם נִגְלוּ לְעֵינֵיהֶם הֲמוֹן פִּינְגְּוִינִים – דּוֹגְרִים, רוֹחֲצִים בַּיָּם
אוֹ מִתְהַלְּכִים לָהֶם מִפֹּה לְשָׁם.
"אַנְטְאַרְקְטִיקָן"? שָׁאַל פִּינִי הַקָּטָן.
"בַּמִּדָּה הַנְּכוֹנָה," אָמַר מַר זוּם, שֶׁהִתְבּוֹנֵן סְבִיבוֹ וְלֹא הִכִּיר
אַף אֶחָד.

"סְלִיחָה," מִישֶׁהִי רָצָה לִקְרָאתָם וְאָמְרָה, "אֲנִי מְחַכָּה לָכֶם כְּבָר
שְׁלוֹשָׁה יָמִים!"
"אִמָּא," צָעַק פִּינִי הַקָּטָן וְרָץ לְאִמָּא שֶׁלּוֹ, וְהִיא חִבְּקָה אוֹתוֹ
חָזָק חָזָק וְאַחַר כָּךְ הִצִּיגָה אֶת עַצְמָהּ בִּפְנֵי מַר זוּם, "נָעִים מְאוֹד.
פְּנִינָה. אֲנִי מְאוֹד מוֹדָה לְךָ, אֲדוֹנִי. הָיִיתִי כָּל כָּךְ מֻדְאֶגֶת. מַזָּל שֶׁיֵּשׁ
עוֹד בָּעוֹלָם אֲנָשִׁים שֶׁמּוּכָנִים לִדְאֹג לְעוֹד מִישֶׁהוּ חוּץ מִלְּעָצְמָם."

פִּינִי הַקָּטָן הֶחְזִיק בְּיָדוֹ הַשְּׂמָאלִית אֶת מַר זוּם וּבַיְּמָנִית אֶת
פְּנִינָה, וּשְׁלָשְׁתָּם הָלְכוּ לְאֹרֶךְ הַחוֹף וְהִבִּיטוּ בַּקַּרְחוֹנִים שֶׁזִּמְזְמוּ:
"מָה שֶׁנִּרְאֶה לָעַיִן
זֶה רַק הַקָּצֶה הַקַּר,
וּמָה שֶׁמִּתַּחַת לַמַּיִם
זֶה הָעִקָּר."

"עַכְשָׁו הִגִּיעָה הַשָּׁעָה לְהִפָּרֵד," אָמַר מַר זוּם וְהֵעִיף מַבָּט
בְּמִזְחֶלֶת הַשֶּׁלֶג שֶׁחִכְּתָה לוֹ.
"בְּמִדָּה מְסֻיֶּמֶת, לֹא תֵּלֵךְ מִכָּאן," אָמַר פִּינִי הַקָּטָן, שֶׁעוֹד לֹא
לָמַד לְגַמְרֵי לְדַבֵּר.
וּמַר זוּם, שֶׁכְּבָר יָדַע לְדַבֵּר, אָמַר, "בֶּאֱמֶת, אֵיךְ אֵלֵךְ וְאַשְׁאִיר
אֶת הַתִּינוֹק כָּאן. הֲרֵי פִּנְגְּוַנְתִּי אוֹתוֹ."
וּפְנִינָה אָמְרָה, "אַל תִּדְאַג, אֲדוֹנִי, אֲנִי כָּאן."

פַּעֲמוֹנֵי הַמִּזְחֶלֶת צִלְצְלוּ בְּקֹצֶר רוּחַ, וּמַר זוּם חִבֵּק אֶת
פִּינִי הַקָּטָן. "יֵשׁ לִי שְׁנֵי פֶּלֶאפוֹנִים," אָמַר, "הִנֵּה, קַח אֶחָד,
כְּשֶׁתִּתְגַּעְגֵּעַ תְּטַלְפֵּן אֵלַי."
וְהוּא לָחַץ אֶת יָדָהּ שֶׁל פְּנִינָה וְעָלָה עַל הַמִּזְחֶלֶת.

כְּשֶׁהַמִּזְחֶלֶת עָבְרָה עַל פָּנָיו שֶׁל פִּינִי הוּא צָעַק אַחֲרֶיהָ,
"בְּמִדָּה מְסֻיֶּמֶת! גַּם אֲנִי פִּנְגְּוַנְתִּי אוֹתְךָ! תַּחְזֹר?"
"בֶּטַח," קָרָא מַר זוּם, "כֻּלָּנוּ נִסַּע מִפֹּה לְשָׁם, מִשָּׁם לְכָאן.
כִּי הַמִּתְפַּנְגְּוְנִים אַף פַּעַם לֹא יִפָּרְדוּ פְּרֵדָה אֲרֻכָּה."
"לְהִתְרָאוֹת מָחָר," קָרָא פִּינִי הַקָּטָן אֶל הַמִּזְחֶלֶת הַמִּתְרַחֶקֶת.
וּמַר זוּם צָעַק אֵלָיו יַחַד עִם הָרוּחַ, "הַחַיִּים הֵם הַרְפַּתְקָה.
לְהִתְרָאוֹת בְּאַנְטְאַרְקְטִיקָה." 
 1

יַלְדָּה קְטַנָּה לֹא חָשָׁה בְּטוֹב, וְדוֹקְטוֹר מִיכָאִיל פֶּטְרוֹבִיץ', שֶׁאוֹתוֹ הִיא מַכִּירָה מִיָּמִים יָמִימָה, בָּא אֵלֶיהָ כָּל יוֹם. לְעִתִּים רְחוֹקוֹת הוּא מֵבִיא אִתּוֹ שְׁנֵי רוֹפְאִים נוֹסָפִים, לֹא מֻכָּרִים. הֵם הוֹפְכִים אֶת הַיַּלְדָּה עַל הַגַּב וְעַל הַבֶּטֶן, מַצְמִידִים אֶת אָזְנָם אֶל גּוּפָהּ וּמַקְשִׁיבִים לְמַשֶּׁהוּ, מוֹשְׁכִים מַטָּה אֶת הָעַפְעַפָּף הַתַּחְתּוֹן שֶׁלָּהּ וּמַבִּיטִים. בְּעוֹדָם עוֹשִׂים כָּךְ, הֵם מִתְנַשְּׁמִים בַּאֲרֶשֶׁת חֲשִׁיבוּת, פְּנֵיהֶם חֲמוּרִים, וּמְדַבְּרִים בֵּינֵיהֶם בְּשָׂפָה לֹא מוּבֶנֶת.
לְאַחַר מִכֵּן הֵם עוֹבְרִים מֵחֲדַר הַיְּלָדִים לַחֲדַר הָאוֹרְחִים, שֶׁבּוֹ אִמָּא מְחַכָּה לָהֶם. הָרוֹפֵא הַבָּכִיר בְּיוֹתֵר – אִישׁ גָּבוֹהַּ עִם שְׂעַר שֵׂיבָה שֶׁמַּרְכִּיב מִשְׁקָפַיִם מֻזְהָבִים – מְסַפֵּר לָהּ מַשֶּׁהוּ רְצִינִי וְאָרֹךְ. הַדֶּלֶת לֹא סְגוּרָה, וּמִמִּטָּתָהּ הַיַּלְדָּה רוֹאָה וְשׁוֹמַעַת הַכֹּל. הִיא אֵינֶנָּה מְבִינָה רַבִּים מִן הַדְּבָרִים, אַךְ הִיא יוֹדַעַת שֶׁמְּדַבְּרִים עָלֶיהָ.
אִמָּהּ מַבִּיטָה בָּרוֹפֵא בְּעֵינַיִם גְּדוֹלוֹת עֲיֵפוֹת וּמֻכְתָּמוֹת בִּדְמָעוֹת. כְּשֶׁהָרוֹפֵא הַבָּכִיר נִפְרָד לְשָׁלוֹם, הוּא אוֹמֵר בְּקוֹל רָם:
"הַדָּבָר הֶחָשׁוּב בְּיוֹתֵר – אַל תִּתְּנוּ לָהּ לְהִשְׁתַּעֲמֵם. מַלְּאוּ אַחַר כָּל גַּחֲמוֹתֶיהָ."
"הוֹ, דּוֹקְטוֹר, אֲבָל הִיא לֹא רוֹצָה כְּלוּם."
"אִם כֵּן, אֲנִי לֹא יוֹדֵעַ… תְּנַסּוּ לְהִזָּכֵר מָה הִיא אָהֲבָה פַּעַם, לִפְנֵי הַמַּחֲלָה. צַעֲצוּעִים… מַמְתַּקִּים כָּלְשֶׁהֵם…"
"לֹא, לֹא, דּוֹקְטוֹר, הִיא לֹא רוֹצָה כְּלוּם…"
"אָז תְּנַסּוּ לְשַׁעְשֵׁעַ אוֹתָהּ בְּכָל דֶּרֶךְ שֶׁהִיא… תִּהְיֶה אֲשֶׁר תִּהְיֶה… אֲנִי נוֹתֵן לָכֶם אֶת מִלָּתִי: אִם תַּצְלִיחוּ לְהַצְחִיק וּלְשַׂמֵּחַ אוֹתָהּ, זֹאת תִּהְיֶה הַתְּרוּפָה הַטּוֹבָה בְּיוֹתֵר. הָבִינִי, הַיַּלְדָּה שֶׁלָּכֶם חוֹלָה בַּאֲדִישׁוּת כְּלַפֵּי הַחַיִּים וְתוּ לֹא… לְהִתְרָאוֹת, גְּבִרְתִּי!"

2

" נַדְיָה מְתוּקָה, יַלְדָּהּ שֶׁלִּי יְקָרָה," אוֹמֶרֶת אִמָּא, "אוּלַי אַתְּ רוֹצָה מַשֶּׁהוּ?"
"לֹא, אִמָּא, אֲנִי לֹא רוֹצָה כְּלוּם."
"אוֹשִׁיב עַל הַמִּטָּה שֶׁלָּךְ אֶת כָּל הַבֻּבּוֹת שֶׁלָּךְ, רוֹצָה? נָשִׁים כֻּרְסָאוֹת, סַפָּה, שֻׁלְחָן וּמַעֲרֶכֶת תֵּה. הַבֻּבּוֹת יִשְׁתּוּ תֵּה וִידַבְּרוּ עַל מֶזֶג הָאֲוִיר וְעַל בְּרִיאוּת הַיְּלָדִים שֶׁלָּהֶן."
"תּוֹדָה, אִמָּא… אֲנִי רוֹצָה… מְשַׁעֲמֵם לִי…"
"טוֹב, יַלְדָּה שֶׁלִּי, לֹא צָרִיךְ בֻּבּוֹת. אוּלַי אֶקְרָא לְקַטְיָה אוֹ לְזָ'נִיצְ'קָה שֶׁיָּבוֹאוּ אֵלַיִךְ? הֲרֵי אַתְּ אוֹהֶבֶת אוֹתָן כָּל כָּךְ."
"לֹא צָרִיךְ, אִמָּא. בֶּאֱמֶת, לֹא צָרִיךְ. אֲנִי לֹא רוֹצָה כְּלוּם. כָּל כָּךְ מְשַׁעֲמֵם לִי!"
"רוֹצָה שֶׁאָבִיא לָךְ שׁוֹקוֹלָד?"
אֲבָל הַיַּלְדָּה לֹא עוֹנָה וּבוֹהָה בְּעֶצֶב בַּתִּקְרָה. שׁוּם דָּבָר לֹא כּוֹאֵב לָהּ, וְגַם אֵין לָהּ חֹם. אֲבָל הִיא מַרְזָה וְנֶחְלֶשֶׁת מִיּוֹם לְיוֹם. דָּבָר מֵהַנַּעֲשֶׂה לֹא מְעַנְיֵן אוֹתָהּ, וְאֵין דָּבָר שֶׁהִיא רוֹצָה. כָּךְ הִיא שׁוֹכֶבֶת לֵילוֹת כְּיָמִים, שְׁקֵטָה וַעֲצוּבָה. לִפְעָמִים הִיא נִרְדֶּמֶת לִכְמַחֲצִית הַשָּׁעָה, אֲבָל גַּם בַּחֲלוֹם הִיא רוֹאָה מַשֶּׁהוּ אָפֹר, אָרֹךְ, מְשַׁעֲמֵם, כְּמוֹ גֶּשֶׁם סְתָוִי.
כְּשֶׁדֶּלֶת חֲדַר הַיְּלָדִים פְּתוּחָה לַחֲדַר הָאוֹרְחִים וּמֵחֲדַר הָאוֹרְחִים הָלְאָה, לַמִּשְׂרָד שֶׁל אַבָּא, אָז הַיַּלְדָּה רוֹאָה אֶת אָבִיהָ. אַבָּא מִתְהַלֵּךְ בִּמְהִירוּת מִפִּנָּה לְפִנָּה וּמְעַשֵּׁן סִיגַרְיָה אַחֲרֵי סִיגַרְיָה. לִפְעָמִים הוּא נִכְנָס לַחֲדַר הַיְּלָדִים, מִתְיַשֵּׁב עַל קְצֵה הַמִּטָּה וּמְלַטֵּף אֶת רַגְלֶיהָ שֶׁל נַדְיָה בַּעֲדִינוּת. אָז הוּא נֶעֱמָד פִּתְאוֹם וּפוֹסֵעַ אֶל הַחַלּוֹן. הוּא שׁוֹרֵק לְעַצְמוֹ בְּעוֹדוֹ מַבִּיט אֶל הָרְחוֹב, אַךְ כְּתֵפָיו רוֹעֲדוֹת. לְאַחַר מִכֵּן הוּא מַצְמִיד בַּחֲטָף מִטְפַּחַת לְעַיִן אַחַת, לָעַיִן הַשְּׁנִיָּה, וְחוֹזֵר לַמִּשְׂרָד שֶׁלּוֹ, הַבָּעַת פָּנָיו כְּמוֹ כְּעוּסָה. שָׁם הוּא שׁוּב רָץ מִפִּנָּה לְפִנָּה וּמְעַשֵּׁן סִיגַרְיָה אַחֲרֵי סִיגַרְיָה… וְהַמִּשְׂרָד שֶׁלּוֹ נַעֲשֶׂה כֻּלּוֹ כָּחֹל מֵרֹב עָשָׁן.

3

בֹּקֶר אֶחָד הַיַּלְדָּה הַקְּטַנָּה מִתְעוֹרֶרֶת נִמְרֶצֶת קְצָת יוֹתֵר מִתָּמִיד. הִיא רָאֲתָה מַשֶּׁהוּ בַּחֲלוֹם, אֲבָל לֹא מַצְלִיחָה לְהִזָּכֵר מָה בְּדִיּוּק, וּמַבִּיטָה בַּאֲרִיכוּת וּבִתְשׂוּמַת לֵב לְתוֹךְ עֵינֵי אִמָּהּ.
"אַתְּ רוֹצָה מַשֶּׁהוּ?" שׁוֹאֶלֶת אִמָּא.
אֲבָל הַיַּלְדָּה נִזְכֶּרֶת בַּחֲלוֹמָהּ וְאוֹמֶרֶת בְּלַחַשׁ, כְּאִלּוּ מְדֻבָּר בְּסוֹד:
"אִמָּא… אֶפְשָׁר שֶׁיִּהְיֶה לִי… פִּיל? אֲבָל לֹא כָּזֶה שֶׁמְּצֻיָּר בִּתְמוּנָה… אֶפְשָׁר?"
"כַּמּוּבָן, יַלְדָּה שֶׁלִּי, כַּמּוּבָן, אֶפְשָׁר."
הִיא הוֹלֶכֶת לַמִּשְׂרָד וְאוֹמֶרֶת לְאַבָּא שֶׁהַיַּלְדָּה רוֹצָה פִּיל. אַבָּא לוֹבֵשׁ מִיָּד מְעִיל, חוֹבֵשׁ כּוֹבַע וְנוֹסֵעַ לְאַנְשֶׁהוּ. לְאַחַר מַחֲצִית הַשָּׁעָה הוּא חוֹזֵר עִם צַעֲצוּעַ יָקָר וְיָפֶה. זֶהוּ פִּיל אָפֹר גָּדוֹל שֶׁיּוֹדֵעַ לְהַנְהֵן בְּרֹאשׁוֹ וּלְנוֹפֵף בִּזְנָבוֹ; עַל גַּב הַפִּיל אֻכָּף אָדֹם, וְעַל הָאֻכָּף אֹהֶל מֻזְהָב, וְיוֹשְׁבִים בּוֹ שְׁלוֹשָׁה אֲנָשִׁים קְטַנִּים.
אַךְ הַיַּלְדָּה מַבִּיטָה בַּצַּעֲצוּעַ בְּאוֹתָהּ אֲדִישׁוּת שֶׁבָּהּ הִיא מַבִּיטָה בַּתִּקְרָה וּבַקִּירוֹת וְאוֹמֶרֶת בְּרִפְיוֹן:
"לֹא. זֶה בִּכְלָל לֹא זֶה. רָצִיתִי פִּיל אֲמִתִּי, פִּיל חַי, זֶה מֵת."
"רַק תִּסְתַּכְּלִי, נַדְיָה," אוֹמֵר אַבָּא. "עַכְשָׁו נִמְתַּח אֶת הַקְּפִיץ, וְהוּא יִהְיֶה מַמָּשׁ-מַמָּשׁ כְּמוֹ חַי."
הוּא מוֹתֵחַ אֶת הַקְּפִיץ, וְהַפִּיל מֵנִיד בְּרֹאשׁוֹ, מְנוֹפֵף בִּזְנָבוֹ, מַתְחִיל לָנוּעַ עַל רַגְלָיו וְהוֹלֵךְ בְּאִטִּיּוּת לְאֹרֶךְ הַשֻּׁלְחָן. זֶה לֹא מְעַנְיֵן כְּלָל אֶת הַיַּלְדָּה. לְמַעֲשֶׂה, זֶה מְשַׁעְמֵם אוֹתָהּ, אֲבָל כְּדֵי לֹא לְצַעֵר אֶת אָבִיהָ הִיא לוֹחֶשֶׁת בְּהַכְנָעָה:
"אֲנִי מְאוֹד-מְאוֹד מוֹדָה לְךָ, אַבָּא יָקָר. אֲנִי חוֹשֶׁבֶת שֶׁלְּאַף אֶחָד אֵין צַעֲצוּעַ יָפֶה כָּזֶה… רַק שֶׁ… זוֹכֵר… מִזְּמַן-מִזְּמַן הִבְטַחְתָּ לָקַחַת אוֹתִי לַקִּרְקָס לִרְאוֹת פִּיל אֲמִתִּי… וְלֹא לָקַחְתָּ מֵעוֹלָם…"
"אֲבָל, יַלְדָּתִי הַמְּתוּקָה, הָבִינִי, זֶה בִּלְתִּי אֶפְשָׁרִי. הַפִּיל גָּדוֹל מְאוֹד, הוּא מַגִּיעַ עַד הַתִּקְרָה, הוּא לֹא יִכָּנֵס לַבַּיִת שֶׁלָּנוּ… וְחוּץ מִזֶּה, הֵיכָן אַשִּׂיג פִּיל?"
"הוֹ, אַבָּא, הֲרֵי אֲנִי לֹא צְרִיכָה כָּזֶה גָּדוֹל… תָּבִיא לִי אֶחָד קָטָן, רַק שֶׁיִּהְיֶה חַי. אֲפִלּוּ מַמָּשׁ קָטָן… אֲפִלּוּ פִּיל פִּילוֹן."
"יַלְדָּתִי הַיְּקָרָה, אֶעֱשֶׂה כָּל דָּבָר בִּשְׁבִילֵךְ, אֲבָל אֶת זֶה אֲנִי לֹא יָכוֹל לַעֲשׂוֹת. הֲרֵי זֶה כְּאִלּוּ הָיִית אוֹמֶרֶת לִי פִּתְאוֹם: 'אַבָּא, תּוֹרִיד לִי אֶת הַשֶּׁמֶשׁ מֵהַשָּׁמַיִם.'"
הַיַּלְדָּה מְחַיֶּכֶת בְּעַצְבוּת.
"אֵיזֶה טִפֵּשׁ אַתָּה, אַבָּא. הֲרֵי אֲנִי יוֹדַעַת שֶׁאֶת הַשֶּׁמֶשׁ אִי אֶפְשָׁר לְהוֹרִיד מִפְּנֵי שֶׁהִיא שׂוֹרֶפֶת. וְשֶׁגַּם אֶת הַיָּרֵחַ אִי אֶפְשָׁר. לֹא, רַק רָצִיתִי שֶׁיִּהְיֶה לִי פִּיל תִּינוֹק… אֲמִתִּי."
וְהִיא עוֹצֶמֶת אֶת עֵינֶיהָ וְלוֹחֶשֶׁת: "אֲנִי עֲיֵפָה… תִּסְלַח לִי, אַבָּא…"
אָבִיהָ תּוֹפֵס בִּשְׂעָרוֹ וְרָץ לַמִּשְׂרָד שֶׁלּוֹ. הִיא רוֹאָה אוֹתוֹ צוֹעֵד אָנֶה וָאָנָה בְּמֶשֶׁךְ זְמַן-מָה. לְאַחַר מִכֵּן הוּא זוֹרֵק בְּהֶחְלֵטִיּוּת עַל הָרִצְפָּה סִיגַרְיָה שֶׁלֹּא גָּמַר לְעַשֵּׁן (עַל זֶה הוּא תָּמִיד חוֹטֵף מֵאִמָּא) וְצוֹעֵק לַמְּשָׁרֶתֶת:
"אוֹלְגָה, מְעִיל וְכוֹבַע!"
אִשְׁתּוֹ מוֹפִיעָה בַּמְּבוֹאָה.
"לְאָן זֶה, סָשָׁה?" הִיא שׁוֹאֶלֶת.
הוּא נוֹשֵׁם בִּכְבֵדוּת בְּעוֹד הוּא מְכַפְתֵּר אֶת כַּפְתּוֹרֵי הַמְּעִיל.
"אֲנִי בְּעַצְמִי לֹא יוֹדֵעַ, מָאשִׁינְקָה… רַק שֶׁנִּדְמֶה לִי שֶׁהַיּוֹם לִקְרַאת עֶרֶב בֶּאֱמֶת אָבִיא אֵלֵינוּ לְכָאן פִּיל אֲמִתִּי."
אִשְׁתּוֹ מַבִּיטָה בּוֹ בִּדְאָגָה.
"יַקִּירִי, אַתָּה חָשׁ בְּטוֹב? לֹא כּוֹאֵב לְךָ הָרֹאשׁ? אוּלַי לֹא יָשַׁנְתָּ טוֹב?"
"לֹא יָשַׁנְתִּי בִּכְלָל," הוּא עוֹנֶה בְּרֹגֶז. "אֲנִי רוֹאֶה שֶׁאַתְּ רוֹצֶה לִשְׁאֹל אוֹתִי אִם הִשְׁתַּגַּעְתִּי. בֵּינְתַיִם לֹא. לְהִתְרָאוֹת! הַכֹּל יִתְבַּהֵר בָּעֶרֶב."
הוּא טוֹרֵק בְּחָזְקָה אֶת דֶּלֶת הַכְּנִיסָה וְנֶעֱלָם.

4

כַּעֲבֹר שְׁעָתַיִם הוּא מוֹצֵא אֶת עַצְמוֹ בַּקִּרְקָס, יָשׁוּב בַּשּׁוּרָה הָרִאשׁוֹנָה. הוּא רוֹאֶה חַיּוֹת מְאֻלָּפוֹת מְבַצְּעוֹת תַּרְגִּילִים שׁוֹנִים. כְּלָבִים חֲכָמִים מְקַפְּצִים, מִתְגַּלְגְּלִים, רוֹקְדִים, מְיַלְּלִים לִצְלִילֵי מוּזִיקָה, מְחַבְּרִים מִלִּים מֵאוֹתִיּוֹת גְּדוֹלוֹת עֲשׂוּיוֹת קַרְטוֹן. הַקּוֹפִים – כַּמָּה מֵהֶם בַּחֲצָאִיּוֹת אֲדֻמּוֹת, אֲחֵרִים בְּמִכְנָסַיִם כְּחֻלִּים – הוֹלְכִים עַל חֶבֶל וְרוֹכְבִים עַל גַּבֵּי פּוּדֶל גָּדוֹל. אֲרָיוֹת גִ'ינְגִ'יִים עֲנָקִיִּים קוֹפְצִים מִבַּעַד לְחִשּׁוּקִים בּוֹעֲרִים. כֶּלֶב-יָם גַּמְלוֹנִי יוֹרֶה בְּאֶקְדָּח. לִקְרַאת סוֹף הַמּוֹפָע מוֹבִילִים פְּנִימָה אֶת הַפִּילִים. יֵשׁ שְׁלוֹשָׁה: אֶחָד גָּדוֹל וּשְׁנַיִם מַמָּשׁ קְטַנִּים, נַנָּסִים, אֲבָל בְּכָל זֹאת גָּדְלָם רַב בְּהַרְבֵּה מִשֶּׁל סוּס. מוּזָר לִרְאוֹת כֵּיצַד הַחַיּוֹת הָעֲנָקִיּוֹת הָאֵלֶּה, הַמְּגֻשָּׁמוֹת כָּל כָּךְ לְמַרְאֶה, מְבַצְּעוֹת אֶת הַלַּהֲטוּטִים הַמֻּרְכָּבִים בְּיוֹתֵר, שֶׁגַּם אָדָם מְיֻמָּן וְזָרִיז מְאוֹד לֹא יַצְלִיחַ לְבַצֵּעַ. הַפִּיל הַגָּדוֹל בְּיוֹתֵר מַרְשִׁים בִּמְיֻחָד. הוּא נֶעֱמַד עַל רַגְלָיו הָאֲחוֹרִיּוֹת, מִתְיַשֵּׁב, נֶעֱמָד עַל רֹאשׁוֹ, רַגְלַיִם מַעְלָה, הוֹלֵךְ עַל בַּקְבּוּקֵי עֵץ, עַל חָבִית מִתְגַּלְגֶּלֶת, הוֹפֵךְ דַּפִּים בְּסֵפֶר קַרְטוֹן גָּדוֹל בְּעֶזְרַת הַחֵדֶק וּלְבַסּוֹף מִתְיַשֵּׁב לַשֻּׁלְחָן, כּוֹרֵךְ מַפִּית וְסוֹעֵד מַמָּשׁ כְּמוֹ יֶלֶד מְחֻנָּךְ.
הַמּוֹפָע נִגְמָר. הַקָּהָל מִתְפַּזֵּר. אָבִיהָ שֶׁל נַדְיָה נִגַּשָ לְגֶרְמָנִי גְּדַל גּוּף, הַבְּעָלִים שֶׁל הַקִּרְקָס. הַבְּעָלִים עוֹמֵד מֵאֲחוֹרֵי מְחִצַּת קְרָשִׁים וּבְפִיו סִיגָר שָׁחֹר גָּדוֹל.
"סְלַח לִי בְּבַקָּשָׁה," אוֹמֵר אָבִיהָ שֶׁל נַדְיָה, "תַּסְכִּים אוּלַי לְשַׁחְרֵר אֶת הַפִּיל שֶׁלְּךָ אֵלַי הַבַּיְתָה לִזְמַן-מָה?"
מֵרֹב הַפְתָּעָה הַגֶּרְמָנִי פּוֹעֵר לִרְוָחָה אֶת עֵינָיו וַאֲפִלּוּ אֶת פִּיו, וְהַסִּיגָר נוֹפֵל אַרְצָה. הוּא מִתְכּוֹפֵף בִּגְנִיחָה, מֵרִים אוֹתוֹ, מַכְנִיס אוֹתוֹ בַּחֲזָרָה לְפִיו וְרַק אָז אוֹמֵר:
"לְשַׁחְרֵר? אֶת הַפִּיל? הַבַּיְתָה? אֲנִי לֹא מֵבִין."
בָּעֵינַיִם שֶׁל הַגֶּרְמָנִי רוֹאִים שֶׁגַּם הוּא רוֹצֶה לִשְׁאֹל אֶת אַבָּא שֶׁל נַדְיָה אִם כּוֹאֵב לוֹ הָרֹאשׁ… אַךְ הָאָב מַסְבִּיר בִּמְהֵרָה בְּמָה הָעִנְיָן: בִּתּוֹ הַיְּחִידָה, נַדְיָה, חוֹלָה בְּאֵיזוֹ מַחֲלָה מְשֻׁנָּה שֶׁאֲפִלּוּ הָרוֹפְאִים לֹא מְבִינִים אוֹתָהּ עַד תֹּם. הִיא שׁוֹכֶבֶת זֶה חֹדֶשׁ בְּמִטָּתָהּ, מַרְזָה וְנֶחְלֶשֶׁת מִיּוֹם לְיוֹם, לֹא מִתְעַנְיֶנֶת בְּדָבָר, מִשְׁתַּעֲמֶמֶת וְדוֹעֶכֶת לְאִטָּהּ. הָרוֹפְאִים מְצַוִּים לְשַׁעְשֵׁעַ אוֹתָהּ, אֲבָל דָּבָר לֹא מוֹצֵא חֵן בְּעֵינֶיהָ; הָרוֹפְאִים מְצַוִּים לְהַגְשִׁים אֶת כָּל מִשְׁאֲלוֹתֶיהָ, אֲבָל אֵין לָהּ כָּל מִשְׁאָלוֹת. הַיּוֹם הִיא הִבִּיעָה רָצוֹן לִרְאוֹת פִּיל חַי. הֲיִתָּכֵן שֶׁאֵין כָּל אֶפְשָׁרוּת לְהַגְשִׁים אֶת מִשְׁאַלְתָּהּ?
הוּא אוֹחֵז אֶת הַגֶּרְמָנִי בְּכַפְתּוֹר מְעִילוֹ וּמוֹסִיף בְּקוֹל רוֹעֵד :"וּבְכֵן… אֲנִי, מְקַוֶּה, כַּמּוּבָן, שֶׁיַּלְדָּתִי תַּבְרִיא. אֲבָל… אִם חַס וְחָלִילָה… מָה אִם מַחֲלָתָהּ תִּגָּמֵר רַע… מָה אִם הַיַּלְדָּה תָּמוּת פִּתְאוֹם?… רַק תַּחְשֹׁב: הֲרֵי הַמַּחְשָׁבָה שֶׁלֹּא מִלֵּאתִי אַחַר מִשְׁאַלְתָּהּ הָאַחֲרוֹנָה תְּעַנֶּה אוֹתִי כָּל חַיַּי!"
הַגֶּרְמָנִי מִתְקַדֵּר וּבְזִרְתּוֹ מְגָרֵד אֶת הַגַּבָּה הַשְּׂמָאלִית בְּהִרְהוּר. לְבַסּוֹף הוּא שׁוֹאֵל: "אְהְמְמְ… בַּת כַּמָּה הַבַּת שֶׁלְּךָ?"
"בַּת שֵׁשׁ."
"אְהְמְמְ… גַּם לִיזָה שֶׁלִּי בַּת שֵׁשׁ. אְהְמְמְ… אֲבָל דַּע לְךָ שֶׁזֶּה יַעֲלֶה לְךָ בְּיֹקֶר. אֶת הַפִּיל נִצְטָרֵךְ לְהָבִיא בַּלַּיְלָה וְלָקַחַת בַּחֲזָרָה רַק בַּלַּיְלָה שֶׁלְּמָחֳרָת. בְּמַהֲלַךְ הַיּוֹם אִי אֶפְשָׁר. יִתְאַסֵּף קָהָל, וְתִהְיֶה שַׁעֲרוּרִיָּה אַחַת גְּדוֹלָה… וְאִם כָּךְ, יֵצֵא שֶׁאֲנִי אַפְסִיד יוֹם שָׁלֵם, וְתִצְטָרֵךְ לְכַסּוֹת עַל הַהֶפְסֵד."
"הוֹ, בֶּטַח, בֶּטַח… אַל תִּדְאַג בְּנוֹגֵעַ לָזֶה."
"וְחוּץ מִזֶּה, הַאִם הַמִּשְׁטָרָה תַּרְשֶׁה לְהַכְנִיס אֶת הַפִּיל לַבַּיִת?"
"אֲנִי אֲאַרְגֵּן אֶת זֶה. הִיא תַּרְשֶׁה."
"עוֹד שְׁאֵלָה אַחַת: הַאִם בַּעַל הַבַּיִת יַרְשֶׁה לְהַכְנִיס אֶת הַפִּיל לַבַּיִת שֶׁלּוֹ?
"יַרְשֶׁה. אֲנִי הוּא בַּעַל הַבַּיִת."
"אֲהָהּ! זֶה עוֹד יוֹתֵר טוֹב. וְ… כֵּן, עוֹד שְׁאֵלָה אַחַת: בְּאֵיזוֹ קוֹמָה אַתֶּם גָּרִים?"
"בְּקוֹמָה שְׁנִיָּה."
"אְהְמְמְ… זֶה כְּבָר לֹא כָּל כָּךְ טוֹב… הַאִם יֵשׁ בַּבַּיִת שֶׁלָּכֶם גֶּרֶם מַדְרֵגוֹת רָחָב, תִּקְרָה גְּבוֹהָה, חֶדֶר גָּדוֹל, דְּלָתוֹת רְחָבוֹת וְרִצְפָּה חֲזָקָה מְאוֹד? מִפְּנֵי שֶׁהַגֹּבַהּ שֶׁל טוֹמִי שֶׁלִּי הוּא שְׁלוֹשָׁה אַרְשִׁין וָחֵצִי, וְהָרֹחַב שֶׁלּוֹ הוּא אַרְבָּעָה אַרְשִׁין. חוּץ מִזֶּה, הוּא שׁוֹקֵל מֵאָה וְעֶשְׂרִים טוֹן."
אַבָּא שֶׁל נַדְיָה מְהַרְהֵר רֶגַע.
"אַתָּה יוֹדֵעַ מָה?" הוּא אוֹמֵר. "בּוֹא נִסַּע עַכְשָׁו אֵלַי וְנִבְחַן הַכֹּל בַּמָּקוֹם. אִם יֵשׁ צֹרֶךְ, אֲנִי אֶתֵּן הוֹרָאָה לְהַרְחִיב אֶת הַדְּלָתוֹת."
"טוֹב מְאוֹד!" מַסְכִּים הַבְּעָלִים שֶׁל הַקִּרְקָס.

5

בַּלַּיְלָה מוֹבִילִים אֶת הַפִּיל לְבֵיתָהּ שֶׁל הַיַּלְדָּה הַחוֹלָה. הוּא צוֹעֵד בַּאֲרֶשֶׁת חֲשִׁיבוּת תַּחַת כִּסּוּי לָבָן בְּאֶמְצַע הָרְחוֹב, מְנַעְנֵעַ אֶת רֹאשׁוֹ וּמְקַפֵּל וּמְיַשֵּׁר לְסֵרוּגִין אֶת הַחֵדֶק שֶׁלּוֹ. סְבִיבוֹ, לַמְרוֹת הַשָּׁעָה הַמְּאֻחֶרֶת, הִתְקַהֲלוּת גְּדוֹלָה. אַךְ הַפִּיל לֹא שָׂם לֵב אֵלֶיהָ כְּלָל: הוּא רוֹאֶה מְאוֹת אֲנָשִׁים בַּקִּרְקָס בְּכָל יוֹם. רַק פַּעַם אַחַת קָרָה שֶׁהִתְרַגֵּז קַלּוֹת. פִּרְחָח אַחַד קָרַב לְרַגְלָיו וְהִתְחִיל לְהִשְׁתּוֹלֵל כְּדֵי לְשַׁעְשֵׁעַ אֶת הָאֲסַפְסוּף. שָׁלֵו וְרָגוּעַ הֵסִיר הַפִּיל אֶת כּוֹבָעוֹ שֶׁל הַפִּרְחָח מֵרֹאשׁוֹ בְּעֶזְרַת הַחֵדֶק וְזָרַק אוֹתוֹ מֵעֵבֶר לַגָּדֵר הַשְּׁכֵנָה שֶׁהָיְתָה מְכֻסָּה בְּמַסְמְרִים.
שׁוֹטֵר עוֹבֵר בַּקָּהָל וּמְנַסֶּה לְדַבֵּר אֶל לִבּוֹ:
"רַבּוֹתַי, אֲנִי מְבַקֵּשׁ מִכֶּם לְהִתְפַּזֵּר. מָה כָּל כָּךְ מְעַנְיֵן פֹּה? אֲנִי מִתְפַּלֵּא עֲלֵיכֶם! כְּאִלּוּ שֶׁאַף פַּעַם לֹא רְאִיתֶם בָּרְחוֹבוֹת פִּיל חַי."
הֵם מִתְקָרְבִים אֶל הַבַּיִת. כָּל הַדְּלָתוֹת הַמּוֹבִילוֹת לַחֲדַר הָאֹכֶל עַצְמוֹ, הָחֵל בַּדֶּלֶת הָרָאשִׁית, פְּתוּחוֹת לִרְוָחָה, כִּי לִכְבוֹד הַפִּיל הוֹרִידוּ אֶת כָּל הַבְּרִיחִים מֵהַדְּלָתוֹת בְּפַטִּישׁ. כָּךְ כְּבָר עָשׂוּ פַּעַם, כְּשֶׁהִכְנִיסוּ לַבַּיִת צַלְמִית פִּלְאִית גְּדוֹלָה.
אֲבָל הַפִּיל עוֹצֵר לִפְנֵי הַמַּדְרֵגוֹת. הוּא נֶעֱמָד שָׁם חֲסַר מְנוּחָה, לֹא מוּכָן לָזוּז מִמְּקוֹמוֹ.
"אַתָּה צָרִיךְ לָתֵת לוֹ מַשֶּׁהוּ מָתוֹק," אוֹמֵר הַגֶּרְמָנִי. "לַחְמָנִיָּה מְתוּקָה אוֹ מַשֶּׁהוּ… נוּ כְּבָר, טוֹמִי! הֵי, יַלְדּוֹן!"
אַבָּא שֶׁל נַדְיָה רָץ לַמַּאֲפִיָּה הַקְּרוֹבָה וְקוֹנֶה עוּגַת פִיסְטוּק גְּדוֹלָה עֲגֻלָּה. הַפִּיל מַבִּיעַ רָצוֹן לִבְלֹעַ אֶת כָּל כֻּלָּהּ, עִם קֻפְסַת הַקַּרְטוֹן, אֲבָל הַגֶּרְמָנִי נוֹתֵן לוֹ רֶבַע מִמֶּנָּה. הָעוּגָה עֲרֵבָה לְחִכּוֹ שֶׁל טוֹמִי, וְהוּא מוֹשִׁיט אֶת הַחֵדֶק לִפְרוּסָה נוֹסֶפֶת. אַךְ הַגֶּרְמָנִי מְתֻחְכָּם מִמֶּנּוּ. הוּא מַחְזִיק אֶת הָעוּגָה בְּיָדוֹ, וְהַפִּיל עוֹלֶה לְמַעְלָה מַדְרֵגָה אַחֲרֵי מַדְרֵגָה. הַפִּיל פּוֹשֵׁט אֶת הַחֵדֶק, פּוֹרֵשׂ אֶת הָאָזְנַיִם וְעוֹקֵב אַחֲרָיו עַל אַף רְצוֹנוֹ. בְּמַעֲלֵה הַמַּדְרֵגוֹת טוֹמִי מְקַבֵּל פְּרוּסָה נוֹסֶפֶת.
כָּךְ מוֹבִילִים אוֹתוֹ לַחֲדַר הָאֹכֶל, שֶׁכָּל הָרָהִיטִים הוּצְאוּ מִמֶּנּוּ מִבְּעוֹד מוֹעֵד וְהָרִצְפָּה בּוֹ כֻּלָּהּ כֻּסְּתָה בְּקַשׁ. אֶת הַפִּיל קוֹשְׁרִים בְּרַגְלוֹ לְטַבַּעַת שֶׁמֻּבְרֶגֶת לָרִצְפָּה. מַנִּיחִים לְפָנָיו גֶּזֶר, כְּרוּב וְלֶפֶת טְרִיִּים. הַגֶּרְמָנִי מִתְמַקֵּם עַל הַסַּפָּה לְיָדוֹ. מְכַבִּים אֶת הָאוֹרוֹת, וְכֻלָּם הוֹלְכִים לִישֹׁן.

6

לְמָחֳרָת הַיַּלְדָּה מִתְעוֹרֶרֶת לִפְנֵי שֶׁהָאוֹר הָרִאשׁוֹן מַפְצִיעַ. הַדָּבָר הָרִאשׁוֹן שֶׁהִיא שׁוֹאֶלֶת הוּא:
"מָה עִם הַפִּיל? הוּא בָּא?
"הוּא בָּא," עוֹנָה אִמָּא. "אֲבָל הוּא אָמַר שֶׁקֹּדֶם כֹּל נַדְיָה תִּתְרַחֵץ וְאַחַר כָּךְ תֹּאכַל בֵּיצָה רַכָּה וְתִשְׁתֶּה חָלָב חַם."
"הוּא טוֹב לֵב?"
"הוּא טוֹב לֵב. תֹּאכְלִי, יַקִּירָתִי. תֶּכֶף נֵלֵךְ אֵלָיו."
"הוּא נִרְאֶה מַצְחִיק?"
"קְצָת. תִּלְבְּשִׁי אֶת הַסְּוֵדֶר הַחַם שֶׁלָּךְ."
הַבֵּיצָה נֶאֱכֶלֶת מַהֵר, כּוֹס הֶחָלָב מִתְרוֹקֶנֶת. מוֹשִׁיבִים אֶת נַדְיָה בְּאוֹתָהּ עֲגָלָה שֶׁהִשְׁתַּמְּשָׁה בָּהּ כְּשֶׁעוֹד הָיְתָה קְטַנָּה מִכְּדֵי לָלֶכֶת וְלוֹקְחִים אוֹתָהּ לַחֲדַר הָאֹכֶל.
מִתְבָּרֵר שֶׁהַפִּיל הַרְבֵּה יוֹתֵר גָּדוֹל מִכְּפִי שֶׁנַּדְיָה דִּמְיְנָה כְּשֶׁרָאֲתָה אֶת הַתְּמוּנוֹת. גָּבְהוֹ רַק מְעַט נָמוּךְ יוֹתֵר מֵהַדֶּלֶת, וְהוּא תּוֹפֵס חֵצִי מֵאָרְכּוֹ שֶׁל חֲדַר הָאֹכֶל. עוֹרוֹ גַּס וּמָלֵא קְפָלִים כְּבֵדִים. רַגְלָיו עָבוֹת כְּמוֹ עַמּוּדִים. זְנָבוֹ אָרֹךְ וּמַשֶּׁהוּ דְּמוּי מִבְרֶשֶׁת בְּקָצֵהוּ. רֹאשׁוֹ מָלֵא גַּבְשׁוּשִׁיּוֹת גְּדוֹלוֹת. אָזְנָיו גְּדוֹלוֹת כְּמוֹ מִפְרָשִׂים וּשְׁמוּטוֹת. עֵינָיו זַעֲרוּרִיּוֹת מַמָּשׁ, אַךְ חֲכָמוֹת וְטוֹבוֹת. הַחַטִּים כְּרוּתִים. הַחֵדֶק נִרְאֶה כְּמוֹ נָחָשׁ אָרֹךְ וּמִסְתַּיֵּם בִּנְחִירַיִם וּבֵינֵיהֶם אֶצְבַּע פְּעִילָה גְּמִישָׁה. לוּ מָתַח הִפִּיל אֶת הַחֵדֶק לְכָל אָרְכּוֹ, בְּוַדַּאי הָיָה מַגִּיעַ עַד הַחַלּוֹן.
הַיַּלְדָּה אֵינָהּ מְבֹהֶלֶת כְּלָל. הִיא רַק מֻפְתַּעַת קְצָת מִגָּדְלָהּ הָאֵימְתָנִי שֶׁל הַחַיָּה. אֲבָל הָאוֹמֶנֶת, פּוֹלָה בַּת הַשֵּׁשׁ-עֶשְׂרֵה, מַתְחִילָה לִצְוֹחַ מִפַּחַד.
הַבְּעָלִים שֶׁל הַפִּיל, הַגֶּרְמָנִי, נִגָּשׁ אֶל הָעֲגָלָה וְאוֹמֵר:
"בֹּקֶר טוֹב, עַלְמָתִי. אָנָּא אַל תִּפְחֲדִי. טוֹמִי מְאוֹד נֶחְמָד וְאוֹהֵב יְלָדִים."
הַיַּלְדָּה מוֹשִׁיטָה לוֹ אֶת יָדָהּ הַקְּטַנָּה הַחִוֶּרֶת.
"שָׁלוֹם," הִיא עוֹנָה, "אֲנִי לֹא מְפַחֶדֶת בִּכְלָל, אֲפִלּוּ לֹא טִפָּה. אֵיךְ קוֹרְאִים לוֹ?"
"טוֹמִי."
"שָׁלוֹם, טוֹמִי," אוֹמֶרֶת הַיַּלְדָּה וּמְנִידָה בְּרֹאשָׁהּ.
הַפִּיל גָּדוֹל כָּל כָּךְ, שֶׁהִיא מַחְלִיטָה לִהְיוֹת מְאוֹד מְנֻמֶּסֶת.
"אֵיךְ יָשַׁנְתָּ הַלַּיְלָה?"
הִיא גַּם מוֹשִׁיטָה לוֹ אֶת יָדָהּ. הַפִּיל לוֹקֵחַ אוֹתָהּ בַּעֲדִינוּת וְלוֹחֵץ אֶת אֶצְבְּעוֹתֶיהָ הַדַּקִּיקוֹת בְּאֶצְבָּעוֹ הַחֲזָקָה הַפְּעִילָה. הוּא עוֹשֶׂה זֹאת בַּעֲדִינוּת רַבָּה יוֹתֵר מֵהָרוֹפֵא שֶׁלָּהּ, מִיכָאִיל פֶּטְרוֹבִיץ'. הַפִּיל מְנַעְנֵעַ אֶת רֹאשׁוֹ, וְעֵינָיו הַקְּטַנּוֹת מִצְטַמְצְמוֹת כְּאִלּוּ שֶׁהֵן צוֹחֲקוֹת.
"הוּא מֵבִין הַכֹּל, נָכוֹן?" שׁוֹאֶלֶת הַיַּלְדָּה אֶת הַגֶּרְמָנִי.
"הוֹ, לְגַמְרֵי הַכֹּל, עַלְמָתִי!"
"רַק שֶׁהוּא לֹא מְדַבֵּר?"
"כֵּן, בְּדִיּוּק כָּךְ. גַּם לִי יֵשׁ, אַתְּ יוֹדַעַת, בַּת אַחַת, קְטַנָּה כָּמוֹךְ. קוֹרְאִים לָהּ לִיזָה. טוֹמִי וְהִיא חֲבֵרִים מְאוֹד-מְאוֹד טוֹבִים."
"טוֹמִי, כְּבָר שָׁתִיתָ תֵּה הַיּוֹם?" שׁוֹאֶלֶת הַיַּלְדָּה אֶת הַפִּיל.
הִפִּיל שׁוּב מוֹתֵחַ אֶת הַחֵדֶק וְנוֹשֵׁף מַשַּׁב אֲוִיר חַם וְחָזָק לְתוֹךְ פָּנֶיהָ שֶׁל הַיַּלְדָּה. כְּתוֹצָאָה מִכָּךְ הַשְּׂעָרוֹת הַקַּלּוֹת שֶׁעַל רֹאשׁ הַיַּלְדָּה מִתְבַּדְּרוֹת וּמִתְפַּזְּרוֹת לְכָל הַכִּוּוּנִים.
נַדְיָה מִתְגַּלְגֶּלֶת מִצְּחוֹק וּמוֹחֵאת כַּפַּיִם. הַגֶּרְמָנִי צוֹחֵק בְּקוֹל עָבֶה וְסָמִיךְ. הוּא עַצְמוֹ כָּל כָּךְ גָּדוֹל, שָׁמֵן וְנֶחְמָד, כְּמוֹ הַפִּיל, וּלְנַדְיָה נִדְמֶה שֶׁהֵם דּוֹמִים. אוּלַי הֵם קְרוֹבֵי מִשְׁפָּחָה?
"לֹא, עַלְמָתִי, הוּא עֲדַיִן לֹא שָׁתָה תֵּה. אֲבָל הוּא שׁוֹתֶה בַּהֲנָאָה רַבָּה מֵי סֻכָּר. הוּא גַּם אוֹהֵב לַחְמָנִיּוֹת."
מְבִיאִים מַגַּשׁ לַחְמָנִיּוֹת. הַיַּלְדָּה מַצִּיעָה אַחַת לַפִּיל. הוּא תּוֹפֵס אֶת הַלַּחְמָנִיָּה בִּמְיֻמָּנוּת בְּאֶצְבָּעוֹ, מְעַגֵּל אֶת הַחֵדֶק, מַחְבִּיא אוֹתָהּ אֵיפְשֶׁהוּ לְמַטָּה מִתַּחַת לָרֹאשׁ, בַּמָּקוֹם שֶׁבּוֹ נִמְצֵאת הַשָּׂפָה הַתַּחְתּוֹנָה הַפַּרְוָתִית הַמְּשֻׁלֶּשֶׁת הַמַּצְחִיקָה שֶׁלּוֹ. שׁוֹמְעִים אֶת הַלַּחְמָנִיָּה מְרַשְׁרֶשֶׁת עַל עוֹרוֹ הַיָּבֵשׁ. אֶת אוֹתוֹ הַדָּבָר טוֹמִי עוֹשֶׂה עִם הַלַּחְמָנִיָּה הַשְּׁנִיָּה, הַשְּׁלִישִׁית, הָרְבִיעִית וְהַחֲמִישִׁית, וּלְאוֹת תּוֹדָה הוּא מֵנִיד בְּרֹאשׁוֹ, וְעֵינָיו הַקְּטַנּוֹת מִצְטַמְצְמוֹת עוֹד יוֹתֵר בִּשְׂבִיעוּת רָצוֹן. הַיַּלְדָּה צוֹחֶקֶת בְּשִׂמְחָה.
לְאַחַר שֶׁכָּל הַלַּחְמָנִיּוֹת נֶאֶכְלוּ, נַדְיָה עוֹרֶכֶת הֶכֵּרוּת בֵּין בֻּבּוֹתֶיהָ לַפִּיל:
"תִּרְאֶה, טוֹמִי, הַבֻּבָּה הַמְּגֻנְדֶּרֶת הַזֹּאת הִיא סוֹנְיָה. הִיא יַלְדָּה טוֹבָה מְאוֹד, אֲבָל קְצָת מְפֻנֶּקֶת וְלֹא רוֹצָה לֶאֱכֹל מָרָק. זֹאת נָטָשָׁה, הַבַּת שֶׁל סוֹנְיָה. הִיא כְּבָר הִתְחִילָה לִלְמֹד וּמַכִּירָה כִּמְעַט אֶת כָּל הָאוֹתִיּוֹת. וְזֹאת מַטְרִיוּשְׁקָה. הִיא הַבֻּבָּה הֲכִי רִאשׁוֹנָה שֶׁלִּי. אַתָּה רוֹאֶה, אֵין לָהּ אַף, וְהָרֹאשׁ שֶׁלָּהּ מֻדְבָּק, וְאֵין לָהּ שֵׂעָר יוֹתֵר. אֲבָל בְּכָל זֹאת אִי אֶפְשָׁר לְגָרֵשׁ מֵהַבַּיִת אֶת הַקְּשִׁישָׁה. נָכוֹן, טוֹמִי? פַּעַם הִיא הָיְתָה אִמָּא שֶׁל סוֹנְיָה, וְעַכְשָׁו הִיא הַטַּבָּחִית שֶׁלָּנוּ. אָז בּוֹא נְשַׂחֵק, טוֹמִי: אַתָּה תִּהְיֶה אַבָּא, אֲנִי אִמָּא, וְאֵלֶּה יִהְיוּ הַיְּלָדִים שֶׁלָּנוּ."
טוֹמִי מַסְכִּים. הוּא צוֹחֵק, לוֹקֵחַ אֶת מַטְרִיוּשְׁקָה בְּצַוָּארָהּ וְתוֹחֵב אוֹתָהּ לְפִיו. אֲבָל זֶה רַק בִּצְחוֹק. אַחֲרֵי שֶׁהוּא לוֹעֵס מְעַט אֶת הַבֻּבָּה, הוּא מַנִּיחַ אוֹתָהּ עַל בִּרְכֶּיהָ שֶׁל הַיַּלְדָּה, אַף שֶׁהִיא קְצָת רְטֻבָּה וּמְקֻמֶּטֶת.
אַחַר כָּךְ נַדְיָה מַרְאָה לוֹ סֵפֶר גָּדוֹל עִם תְּמוּנוֹת וּמַסְבִּירָה:
"זֶה סוּס, זֹאת קָנָרִי, זֶה רוֹבֶה… הִנֵּה כְּלוּב עִם צִפּוֹר, מַרְאָה, תַּנּוּר, אֵת, עוֹרֵב… וְהִנֵּה, תִּרְאֶה, זֶה פִּיל! הוּא בִּכְלָל לֹא נִרְאֶה כָּזֶה, נָכוֹן? פִּילִים יְכוֹלִים לִהְיוֹת כָּל כָּךְ קְטַנִּים, טוֹמִי?"
טוֹמִי לֹא חוֹשֵׁב שֶׁיֵּשׁ בָּעוֹלָם פִּילִים קְטַנִּים כָּל כָּךְ. לְמַעֲשֶׂה, הַתְּמוּנָה לֹא מוֹצֵאת חֵן בְּעֵינָיו בִּכְלָל. הוּא תּוֹפֵס בְּאֶצְבָּעוֹ אֶת קְצֵה הַדַּף וּמַעֲבִיר עַמּוּד.
מַגִּיעָה שְׁעַת אֲרוּחַת הַצָּהֳרַיִם, אֲבָל אִי אֶפְשָׁר לְהַפְרִיד אֶת הַיַּלְדָּה מֵהַפִּיל. הַגֶּרְמָנִי נֶחְלָץ לְעֶזְרָה:
"הַרְשׁוּ לִי לְסַדֵּר הַכֹּל. הֵם אוֹכְלִים יַחַד."
הוּא מְצַוֶּה עַל הַפִּיל לָשֶׁבֶת. הַפִּיל מִתְיַשֵּׁב בְּצַיְתָנוּת, וְהָרִצְפָּה בְּכָל הַבַּיִת רוֹעֶדֶת, הַכֵּלִים בַּאֲרוֹן מִצְטַלְצְלִים, וְאֵצֶל הַשְּׁכֵנִים מִלְּמַטָּה נוֹשֵׁר הַטִּיחַ מֵהַתִּקְרָה. הַיַּלְדָּה מִתְיַשֶּׁבֶת מוּלוֹ. בֵּינֵיהֶם מַצִּיבִים שֻׁלְחָן. מַפָּה נִקְשֶׁרֶת סְבִיב צַוָּארוֹ שֶׁל הַפִּיל, וְהַחֲבֵרִים הַחֲדָשִׁים מַתְחִילִים לֶאֱכֹל. הַיַּלְדָּה אוֹכֶלֶת מְרַק עוֹף וּקְצִיצָה, וְהַפִּיל – יְרָקוֹת שׁוֹנִים וְסָלָט. הַיַּלְדָּה מְקַבֶּלֶת כּוֹסִית קְטַנְטַנָּה שֶׁל שֵׁרִי, וְהַפִּיל – מַיִם חָמִים עִם כּוֹס רוּם. הוּא שׁוֹאֵב אֶת הַמַּשְׁקֶה הַזֶּה בַּחֵדֶק שֶׁלּוֹ מֵהַקְּעָרָה בַּהֲנָאָה. לְאַחַר מִכֵּן הֵם מְקַבְּלִים קִנּוּחַ: כּוֹס קָקָאוֹ לַיַּלְדָּה וַחֲצִי עוּגָה לַפִּיל. הַפַּעַם זוֹ עוּגַת אֱגוֹזִים. כָּל אוֹתוֹ הַזְּמַן הַגֶּרְמָנִי יוֹשֵׁב עִם אַבָּא בַּחֲדַר הָאוֹרְחִים, וּבַהֲנָאָה כְּשֶׁל הַפִּיל שׁוֹתֶה בִּירָה, רַק בְּכַמּוּת גְּדוֹלָה יוֹתֵר.
אַחַר הַצָּהֳרַיִם מַגִּיעִים אֵי-אֵלּוּ מַכָּרִים שֶׁל אַבָּא. עוֹד בַּמְּבוֹאָה מְסַפְּרִים לָהֶם עַל הַפִּיל כְּדֵי שֶׁלֹּא יִבָּהֲלוּ. בַּהַתְחָלָה הֵם לֹא מַאֲמִינִים, וְאַחַר כָּךְ, כְּשֶׁהֵם רוֹאִים אֶת טוֹמִי, הֵם נְסוֹגִים אֶל הַדֶּלֶת.
"אַל תִּפְחֲדוּ, הוּא נֶחְמָד!" מַרְגִּיעָה אוֹתָם הַיַּלְדָּה.
אַךְ הַמַּכָּרִים הוֹלְכִים בְּחִפָּזוֹן לַחֲדַר הָאוֹרְחִים, וְלֹא עוֹבְרוֹת חָמֵשׁ דַּקּוֹת וְהֵם קָמִים וְהוֹלְכִים.
הָעֶרֶב יוֹרֵד. מְאֻחָר. הִגִּיעָה שְׁעַת הַשֵּׁנָה שֶׁל הַיַּלְדָּה. אֲבָל אִי אֶפְשָׁר לְהַפְרִיד אוֹתָהּ מֵהַפִּיל. הִיא נִרְדֶּמֶת כָּכָה לְיָדוֹ, וְלוֹקְחִים אוֹתָהּ יְשֵׁנָה לְמֶחֱצָה לַחֲדַר הַיְּלָדִים. הִיא אֲפִלּוּ לֹא שׁוֹמַעַת אֵיךְ מַפְשִׁיטִים אוֹתָהּ.
בְּאוֹתוֹ הַלַּיְלָה נַדְיָה רוֹאָה בַּחֲלוֹמָהּ שֶׁהִיא הִתְחַתְּנָה עִם טוֹמִי, וְשֶׁיֵּשׁ לָהֶם הַרְבֵּה יְלָדִים, פִּילוֹנִים קְטַנִּים וְעַלִּיזִים. הַפִּיל, שֶׁלָּקְחוּ אוֹתוֹ בַּלַּיְלָה לַקִּרְקָס, רוֹאֶה גַּם הוּא בַּחֲלוֹמוֹ יַלְדָּה חֲמוּדָה וּמְתוּקָה. חוּץ מִזֶּה, הוּא חוֹלֵם עַל עוּגוֹת גְּדוֹלוֹת, עוּגוֹת אֱגוֹזִים וּפִיסְטוּקִים, בְּגֹדֶל שֶׁל שַׁעַר…
לְמָחֳרָת בַּבֹּקֶר הַיַּלְדָּה מִתְעוֹרֶרֶת רַעֲנַנָּה וְעֵרָנִית, כְּמוֹ בַּיָּמִים הַטּוֹבִים כְּשֶׁעוֹד הָיְתָה בְּרִיאָה, וְצוֹעֶקֶת בְּקוֹל רָם וּבְקֹצֶר רוּחַ:
"חָ-לָ-בִי!"
כְּשֶׁאִמָּהּ שׁוֹמַעַת אֶת הַצְּעָקָה הַזֹּאת, הִיא מִצְטַלֶּבֶת בְּשִׂמְחָה בַּחֲדַר הַשֵּׁנָה שֶׁלָּהּ.
אֲבָל הַיַּלְדָּה נִזְכֶּרֶת חִישׁ מַהֵר בְּאֵרוּעֵי אֶמֶשׁ וְשׁוֹאֶלֶת:
"הַפִּיל?"
מַסְבִּירִים לָהּ שֶׁהַפִּיל הָלַךְ הַבַּיְתָה לְעִסּוּקָיו, שֶׁיֵּשׁ לוֹ יְלָדִים שֶׁאָסוּר לְהַשְׁאִיר לְבַד, שֶׁהוּא מָסַר לְנַדְיָה דְּרִישַׁת שָׁלוֹם וּמְחַכֶּה לַבִּקּוּר שֶׁלָּהּ לִכְשֶׁתַּבְרִיא.
הַיַּלְדָּה מְחַיֶּכֶת חִיּוּךְ עַרְמוּמִי וְאוֹמֶרֶת:
"תִּמְסְרוּ לְטוֹמִי שֶׁאֲנִי כְּבָר לְגַמְרֵי בְּרִיאָה!"
 "הָיָה פַּ'ם יוֹם חֹרֶף אֶחָד," אָמַר הַדּוֹד רֵמוּס בְּעוֹד הוּא מוֹשֵׁךְ בִּזְהִירוּת אֲפוּפַת מַחְשָׁבוֹת בִּשְׂפָמוֹ, "שֶׁבּוֹ אָמַר דּוֹן שׁוּעָל לַ'צְמוֹ שֶׁהוּא חוֹשֵׁב שֶׁכְּדַאי לוֹ לָרוּץ הַחוּצָה לַשָּׂדֶה וְלִשְׁתֹּל חֶלְקָה שֶׁל בָּטְנִים. וּבַיָּמִים הָהֵם, חֲמוּדִי, הַסִּיסְמָה הָיְתָה 'אֱמֹר וּגְמֹר'. הוּא רַק גָּמַר לַ'גִּיד תַּ'מִּלָּה – וּכְבָר הָיוּ גֻּמּוֹת בָּאֲדָמָה, וּכְבָר הָיוּ שְׁתִילִים בַּגֻּמּוֹת. כָּלַ'זְּמַן הַזֶּה יָשַׁב דּוֹן אַרְנָב וִ'סְתַּכֵּל בָּ'בוֹדָה. הוּא'סְתַּכֵּל, וְ'חַר כָּךְ הוּא סָגַר עַיִן אַחַת, הוּא סָגַר, וְשָׁר כָּכָה לַיְּלָדִים שֶׁלּוֹ:
טִידְל טוֹנְגָּה טִידְל-נִים,
זֶה נֶחְמָד לִזְלֹל בָּטְנִים.
הֵם צוֹמְחִים פֹּה, הֵם קְטַנִּים –
בְּחִנָּם אֶזְלֹל בָּטְנִים.
מִפֹּה לְשָׁם הִתְחִילוּ הַבָּטְנִים לַ'בְשִׁיל, וּבְכָל פַּ'ם שֶׁדּוֹן שׁוּעָל יָרַד לְבַקֵּר תַּ'חֶלְקָהּ שֶׁלּוֹ, הוּא גִּלָּה שֶׁמִּישֶׁהוּ כְּבָר בִּקֵּר שָׁם וַאֲפִלּוּ'סְתּוֹבֵב בֵּין הַשִּׂיחִים וְגֵרֵד בָּ'דָמָה. וּבָרוּר כַּשֶּׁמֶשׁ שֶׁהַדָּבָר הַזֶּה'רְגִּיז אוֹתוֹ נוֹרָא. הוּא דֵּי חָשַׁד מִי הַמִּישֶׁהוּ הַזֶּה יָכוֹל לִהְיוֹת, אֲבָל דּוֹן אַרְנָב 'צְלִיחַ לְטַשְׁטֵשׁ תָּ'עקֵבוֹת שֶׁלּוֹ בְּאֹפֶן כָּל כָּךְ מֻשְׁלָם, שֶׁדּוֹן שׁוּעָל לֹא יָדַע אֵיךְ לִתְפֹּס'תוֹ. מִפֹּה לְשָׁם, יוֹם אֶחָד יָצָא דּוֹן שׁוּעָל לְסִיּוּר מִסָּבִיב לְכָל חֶלְקַתַ'בָּטְנִים שֶׁלּוֹ, וְלֹא עָבַר יוֹתֵר מִדַּי זְמַן עַד שֶׁהוּא מָצָא פִּרְצָה בַּגָּדֵר, שֶׁבָּהּ מִישֶׁהוּ הֵזִיז תָּ'עַמּוּד עִם הַפַּס. וְעַלַ'מָּקוֹם הֶחְלִיט דּוֹן שׁוּעָל לְסַדֵּר שָׁם מַלְכֹּדֶת. הוּא תָּפַס וְכוֹפֵף עָנָף שֶׁל אֱגוֹז-בָּר שֶׁגָּדַל בְּפִנַּת הַגָּדֵר, חִבֵּר קָצֶה אֶחָד לְשׁוּרַת הַשִּׂיחִים הָרִאשׁוֹנָה, וְלַקָּצֶה הַשֵּׁנִי הוּא חִבֵּר קֶשֶׁר-עֲנִיבָה, וְאֶת כָּל זֶה הוּא הִדֵּק עִם נִצְרָה בְּדִיּוּק בַּפִּרְצָה.
בַּבֹּקֶר הַבָּא יָצָא דּוֹן אַרְנָב שׁוּב פַּ'ם אֶל חֶלְקַת הַבָּטְנִים, וּבָרֶגַע שֶׁהוּא נִסָּה לִ'שְׁתַּחֵל דֶּרֶךְ הַפִּרְצָה, קָפַץ הַקֶּשֶׁר-עֲנִיבָה וְתָפַס'תוֹ מֵאֲחוֹרֵי הָרַגְלַיִם הַקִּדְמִיּוֹת שֶׁלּוֹ, וְהֶעָנָף הַכָּפוּף 'תְיַשֵּׁר בִּתְנוּפָה וְעָף לְמַ'לָה – וְכָכָה נִשַׁ'ר דּוֹן אַרְנָב תָּלוּי בֵּינַ'שָּׁמַיִם וְהָאָרֶץ. הוּא הָיָה תָּלוּי, וְהוּא'תְנַדְנֵד, וְהוּא פָּחַד שֶׁעוֹד רֶגַע הוּא יִפֹּל, וְהוּא פָּחַד שֶׁהוּא לֹא יִפֹּל בִּכְלָל. וּבְעוֹד הוּא מַמְצִיא בָּרֹאשֶׁ'לּוֹ סִפּוּר בִּשְׁבִיל דּוֹן שׁוּעָל, הוּא שָׁמַע צְעָדִים בְּמוֹרַד הַדֶּרֶךְ, וְיַחַד עִם הַצָּ'דִים הוֹפִיעַ וּבָא דּוֹן דֹּב הַזָּקֵן, צוֹעֵד וְחוֹזֵר מִפְּגִישָׁה עִם דְּבוֹרֵי-בָּר עַל עֵץ שֶׁל דְּבַשׁ. דּוֹן אַרְנָב נִסָּה לְנַפְנֵף אֵלָיו יָד וְקָרָא:
"הָלוֹ, דּוֹן דֹּב!"
דּוֹן דֹּב עָמַד וִ'סְתַּכֵּל מִסָּבִיב, וְאַחֲרֵי רֶגַע הוּא רוֹאֶה אֶת דּוֹן אַרְנַב מִתְנַדְנֵד לוֹ עַלַ'חֶבֶל, וְהוּא קוֹרֵא אֵלָיו בַּחֲזָרָה:
"הֵי-יוּ, דּוֹן אַרְנָב. מָה שְׁלוֹמְךָ בְּיוֹם יָפֶה כָּזֶה?"
"פָּחוֹת'וֹ'יוֹתֵר, דּוֹן דֹּב, פָּחוֹת אוֹ יוֹתֵר. תּוֹדָה רַבָּה," אוֹמֵר דּוֹן אַרְנָב, כָּכָה הוּא אוֹמֵר.
וְאָז שׁוֹאֵל דּוֹן דֹּב אֶת דּוֹן אַרְנָב מָה הוּא עוֹשֶׂה שָׁם, לְמַ'לָה, בֵּין הָעֲנָנִים; וְדוֹן אַרְנָב, הוּא צוֹחֵק וְאוֹמֵר שֶׁהוּא מִתַ'שֵּׁר. אָז שׁוֹאֵל דּוֹן דֹּב בְּאֵיזֶה אֹפֶן, וְדוֹן אַרְנָב אוֹמֵר שֶׁכָּל רֶגַע הוּא מַרְוִיחַ דּוֹלָר. דּוֹן דֹּב שׁוֹאֵל אֵיךְ; וְדוֹן אַרְנָב עוֹנֶה שֶׁהוּא מְגָרֵשׁ תָּ'עוֹרְבִים מֵחֶלְקַתַ'בָּטְנִים שֶׁל דּוֹן שׁוּעָל. אַחַר כָּךְ הוּא שׁוֹאֵל אֶת דּוֹן דֹּב אִם לֹא מִתְחַשֵּׁק לוֹ לַ'רְוִיחַ דּוֹלָר לְשָׁעָה, 'פְּנֵי שֶׁיֵּשׁ לוֹ מִשְׁפָּחָה גְּדוֹלָה וִילָדִים שֶׁהוּא מֻכְרָח לַ'שְׁגִּיחַ עֲלֵיהֶם, וְדוֹן דֹּב יָכוֹל לִהְיוֹת דַּחְלִיל נֶהֱדָר, מַשֶּׁהוּ יוֹצֵא מֵהַכְּלָל. דּוֹן דֹּב עוֹנֶה שֶׁהוּא מַסְכִּים לְקַבֵּל תַּ'גּ'וֹבּ, וְאָז דּוֹן אַרְנָב מַרְאֶה לוֹ אֵיךְ לְכוֹפֵף תָּ'עָנָף. לֹא עָבְרוּ יוֹתֵר מֵאֵיזֶה רְגָעִים עַד שֶׁדּוֹן דֹּב 'תְּנַדְנֵד לוֹ שָׁם לְמַ'לָה בִּמְקוֹם דּוֹן אַרְנָב. וְדוֹן אַרְנָב – הוּא הָלַךְ יָשָׁר לַבַּיִת שֶׁל דּוֹן שׁוּעָל, וּכְשֶׁהוּא'גִּיעַ לְשָׁם הוּא'תְחִיל לְצַפְצֵף:
"דּוֹן שׁוּעָל! בּוֹא אִתִּי, דּוֹן שׁוּעָל, וַאֲנִי'רְאֶה לְךָ תַּ'בַּרְנָשׁ שֶׁסּוֹחֵב לְךָ תַּ'בָּטְנִים שֶׁלְּךָ."
דּוֹן שׁוּעָל תָּפַס תַּ'מַּקֵּלַ'לִיכָה שֶׁלּוֹ, הוּא תָּפַס, וּשְׁנֵיהֶם אָצוּ רָצוּ בַּחֲזָרָה לְחֶלְקַתַ'בָּטְנִים; וּכְשֶׁהֵם הִגִּיעוּ, שָׁמָּה הוּא הָיָה, דּוֹן דֹּב, עַל בָּטוּחַ, תָּלוּי עַלָ'עֵץ.
"אָה-הָא! סוֹף-סוֹף תָּפַסְתִּי'תְךָ, הָא?" אָמַר דּוֹן שׁוּעָל; וְלִפְנֵי שֶׁדּוֹן דֹּב יָכַל לַ'סְבִּיר מַשֶּׁהוּ, דּוֹן אַרְנָב קָפַץ מַטָּה-מַ'לָה וְצִפְצֵף בְּקוֹלֵי קוֹלוֹת:
"תַּפְלִיק לוֹ עַלַ'פֶּה, דּוֹן שׁוּעָל! תַּפְלִיק לוֹ עַלַ'פֶּה!"
וְדוֹן שׁוּעָל – הוּא צָעַד קְצָת לְאָחוֹר בִּשְׁבִיל תְּנוּפָה, וְאַחַר כָּךְ הוּא הֵרִים תַּ'מַּקֵּל שֶׁלּוֹ בְּכָלַ-'כּוֹחַ, וּבְכָל פַּ'ם שֶׁדּוֹן דֹּב נִסָּה לַ'סְבִּיר מַשֶּׁהוּ, הוֹרִיד עָלָיו דּוֹן שׁוּעָל מִקְלַחַת שֶׁל מַכּוֹת.
וּבְעוֹד כָּל זֶה הוֹלֵךְ וְנִמְשָׁךְ, 'תְחַמֵּק דּוֹן אַרְנָב מִשָּׁם וְנִכְנַס לְתוֹךְ שְׁלוּלִית שֶׁל בֹּץ; שָׁמָּה הוּא יָשַׁב וְרַק הָעֵינַיִם שֶׁלּוֹ 'צִיצוּ הַחוּצָה, כִּי הוּא יָדַע שֶׁבְּעוֹד רֶגַע דּוֹן דֹּב יַ'בֹר בַּמָּקוֹם הַזֶּה וִינַסֶּה לִתְפֹּס'תוֹ. וּבֶ'מֶת, מִפֹּה לְשָׁם הוֹפִיעַ דּוֹן דֹּב בְּמוֹרַד הַדֶּרֶךְ, וּבָרֶגַע שֶׁעָבַר עַל יַד הַשְּׁלוּלִית, הוּא אָמַר:
"הָלוֹ, דּוֹן קַרְפָּד, אוּלַי רָאִיתָ אֶת דּוֹן אַרְנָב עוֹבֵר בַּסְּבִיבָה הַזֹּאת?"
"לִפְנֵי רֶגַע הוּא עָבַר פֹּה," עָנָה דּוֹן אַרְנָב. וְדוֹן דֹּב הַזָּקֵן זִנֵּק בְּמוֹרַד הַדֶּרֶךְ כְּמוֹ פֶּרֶד מְשֻׁגָּע; וְדוֹן אַרְנָב – הוּא יָצָא מֵהַשְּׁלוּלִית, 'תְיַבֵּשׁ לוֹ בַּשֶּׁמֶשׁ וְאַחַר כָּךְ חָזַר הַבַּיְתָה כְּמוֹ כָּל בַּרְנָשׁ אַחֵר מֵהַיִּשּׁוּב.
"אָז הַדֹּב לֹא תָּפַס אֶת הָאַרְנָב, נָכוֹן?" שָׁאַל הַיֶּלֶד הַקָּטָן בְּקוֹל יַשְׁנוּנִי.
"קְפֹץ מֵהַכִּסֵּא, חֲמוּדִי!" קָרָא הַדּוֹד רֵמוּס בִּמְקוֹם תְּשׁוּבָה. "אֵין לִי זְמַן עַכְשָׁו לָשֶׁבֶת עַל יָדְךָ וְלַ'חְזִיק תָּ'רִיסִים שֶׁלְּךָ פְּתוּחִים."
 , אֲנִי פּוֹצֵחַ בְּשִׁיר וְיוֹצֵא לַדֶּרֶךְ.
, פֶּטְקָה נִגָּשׁ אֵלַי וְאוֹמֵר, "אֲנִי אֵלֵךְ אִתְּךָ," וּשְׁנֵינוּ הוֹלְכִים וְשָׁרִים שִׁירִים.
, כְּשֶׁאֲנַחְנוּ צוֹעֲדִים, אֲנַחְנוּ רוֹאִים אִישׁ לֹא גָּבוֹהַּ יוֹתֵר מִדְּלִי עוֹמֵד בְּאֶמְצַע הַדֶּרֶךְ.
"מִי אַתָּה?" אֲנַחְנוּ שׁוֹאֲלִים.
"אֲנִי הָאִישׁ הֲכִי קָטָן בָּעוֹלָם."
"בּוֹא אִתָּנוּ."
"בּוֹאוּ נֵלֵךְ."
וַאֲנַחְנוּ הוֹלְכִים לָנוּ הָלְאָה. אֲבָל הָאִישׁ הַקָּטָן לֹא מַצְלִיחַ לְהַדְבִּיק אוֹתָנוּ. הוּא רָץ בַּמְּהִירוּת הֲכִי גְּדוֹלָה שֶׁהוּא מְסֻגָּל לָהּ, וּבְכָל זֹאת מְפַגֵּר אַחֲרֵינוּ. אָז אֲנַחְנוּ נוֹתְנִים לוֹ יָד: פֶּטְקָה לוֹקֵחַ אֶת יַד יָמִין שֶׁלּוֹ, וַאֲנִי אֶת יַד שְׂמֹאל שֶׁלּוֹ. הָאִישׁ הַקָּטָן נִתְלֶה בֵּינֵינוּ כְּשֶׁרַגְלָיו בְּקשִׁי נוֹגְעוֹת בָּאֲדָמָה. וְכָכָה אֲנַחְנוּ הוֹלְכִים הָלְאָה, כָּל הַשְּׁלוֹשָׁה, וּמְשַׁרְקְקִים שִׁירִים.
, אֲנַחְנוּ מַמְשִׁיכִים כָּכָה הָלְאָה, וּמָה אֲנַחְנוּ רוֹאִים? אִישׁ שׁוֹכֵב בְּצַד הַדֶּרֶךְ. רֹאשׁוֹ מֻנָּח עַל גֶּדֶם עֵץ, וְכָל כֻּלּוֹ אָרֹךְ כָּל כָּךְ, עַד שֶׁאֲנַחְנוּ לֹא יְכוֹלִים לִרְאוֹת אֵיפֹה הָרַגְלַיִם שֶׁלּוֹ נִגְמָרוֹת. אֲנַחְנוּ מִתְקָרְבִים אֵלָיו, וְאָז הוּא מְזַנֵּק וְנֶעֱמָד עַל הָרַגְלַיִם וְהוֹלֵם פַּעַם אַחַת בְּאֶגְרוֹפוֹ עַל גֶּדֶם הָעֵץ, וְהַגֶּדֶם נֶעֱלָם מִתַּחַת לָאֲדָמָה.
וְאָז הָאִישׁ הָאָרֹךְ מַבִּיט סְבִיבוֹ, רוֹאֶה אוֹתָנוּ וְאוֹמֵר, "מִי אַתֶּם שֶׁמַּפְרִיעִים לִי לִישֹׁן?"
"אֲנַחְנוּ שְׁלוֹשָׁה חֶבְרֶה לָעִנְיָן," אֲנַחְנוּ אוֹמְרִים. "רוֹצֶה לָבוֹא אִתָּנוּ?"
"בְּסֵדֶר," הָאִישׁ הָאָרֹךְ אוֹמֵר, פּוֹסֵעַ פְּסִיעָה אַחַת וּמִתְקַדֵּם בְּאֵיזֶה עֶשְׂרִים מֵטֶר בְּבַת אַחַת.
"הֵי," הָאִישׁ הַקָּטָן צוֹעֵק לוֹ, "חַכֵּה לָנוּ!"
אֲנַחְנוּ תּוֹפְסִים אֶת הָאִישׁ הַקָּטָן וְרָצִים אֶל הָאָרֹךְ.
"לֹא," אֲנַחְנוּ אוֹמְרִים, "אַתָּה לֹא יָכוֹל לָלֶכֶת כָּכָה. לֵךְ בִּצְעָדִים קְטַנִּים."
הָאִישׁ הָאָרֹךְ מַתְחִיל לָלֶכֶת בִּצְעָדִים קְטַנִּים, אֲבָל זֶה לֹא עוֹזֵר. עֲשָׂרָה צְעָדִים – וְהוּא נֶעֱלָם מֵהָעַיִן.
"אִם כָּכָה," אֲנַחְנוּ אוֹמְרִים, "תֵּן לָאִישׁ הַקָּטָן לָשֶׁבֶת לְךָ עַל הַכָּתֵף, וְאוֹתָנוּ קַח תַּחַת הַזְּרוֹעוֹת."
הָאִישׁ הָאָרֹךְ מוֹשִׁיב אֶת הָאִישׁ הַקָּטָן עַל כְּתֵפוֹ, לוֹקֵחַ אוֹתָנוּ תַּחַת זְרוֹעוֹתָיו, וְכֻלָּנוּ מַמְשִׁיכִים בַּדֶּרֶךְ.
"נוֹחַ לְךָ?" אֲנִי שׁוֹאֵל אֶת פֶּטְקָה.
"מְאוֹד. וּלְךָ?"
"גַּם לִי נוֹחַ."
אֲנַחְנוּ פּוֹצְחִים בִּשְׁרִיקַת מַנְגִּינוֹת עַלִּיזוֹת. הָאִישׁ הָאָרֹךְ הוֹלֵךְ וּמְשַׁרְקֵק מַנְגִּינוֹת, וְהָאִישׁ הַקָּטָן יוֹשֵׁב לוֹ עַל הַכָּתֵף וּמְשַׁרְקֵק בְּכָל מְאוֹדוֹ.
, אֲנַחְנוּ מַמְשִׁיכִים לָלֶכֶת, וּמָה אֲנַחְנוּ רוֹאִים? חֲמוֹר עוֹמֵד מַמָּשׁ בְּאֶמְצַע הַדֶּרֶךְ. זֶה מְשַׂמֵּחַ אוֹתָנוּ, וַאֲנַחְנוּ מַחְלִיטִים לִרְכֹּב עָלָיו. הָרִאשׁוֹן שֶׁמְּנַסֶּה הוּא הָאִישׁ הָאָרֹךְ. הוּא מֵרִים רֶגֶל מֵעַל גַּב הַחֲמוֹר, אֲבָל הַחֲמוֹר אֲפִלּוּ לֹא מַגִּיעַ לוֹ אֶל מִתַּחַת לַבִּרְכַּיִם. אֵיךְ שֶׁהָאִישׁ הָאָרֹךְ רוֹצֶה לָשֶׁבֶת עָלָיו, הַחֲמוֹר קָם וְהוֹלֵךְ, וְהָאִישׁ הָאָרֹךְ נוֹפֵל אַרְצָה בְּכָל הַכּוֹחַ. אָז אֲנַחְנוּ מְנַסִּים לְהוֹשִׁיב אֶת הָאִישׁ הַקָּטָן עַל הַחֲמוֹר. אֲבָל אֵיךְ שֶׁהַחֲמוֹר עוֹשֶׂה כַּמָּה צְעָדִים, הָאִישׁ הַקָּטָן מְאַבֵּד שִׁוּוּי מִשְׁקָל וְצוֹנֵחַ אַרְצָה. הוּא קָם וְאוֹמֵר, "שֶׁהָאִישׁ הָאָרֹךְ שׁוּב יִשָּׂא אוֹתִי עַל הַכָּתֵף, וְאַתָּה וּפֶּטְקָה תִּרְכְּבוּ עַל הַחֲמוֹר."
אֲנַחְנוּ מִתְיַשְּׁבִים כְּמוֹ שֶׁהָאִישׁ הַקָּטָן אוֹמֵר, וְרוֹכְבִים לָנוּ שְׂמֵחִים וּמְשַׁרְקְקִים מַנְגִּינוֹת.
, אֲנַחְנוּ מַגִּיעִים לַאֲגַם גָּדוֹל. עַל גְּדַת הָאֲגַם יֵשׁ סִירָה.
"בּוֹאוּ נִכָּנֵס לַסִּירָה," פֶּטְקָה אוֹמֵר. אֲנִי וּפֶּטְקָה מִתְיַשְּׁבִים בַּסִּירָה בְּנוֹחוּת, אֲבָל אֶת הָאִישׁ הָאָרֹךְ אֲנַחְנוּ מוֹשִׁיבִים בְּקשִׁי. הוּא נֶאֱלָץ לְהִשְׁתּוֹפֵף, לְהִתְכַּוֵּץ, לְהָרִים בִּרְכַּיִם מַמָּשׁ עַד לַסַּנְטֵר.
הָאִישׁ הַקָּטָן מִתְיַשֵּׁב אֵיפְשֶׁהוּ מִתַּחַת לַסַּפְסָל, וְלַחֲמוֹר לֹא נוֹתָר מָקוֹם. אִלְמָלֵא הָיִינוּ מוֹשִׁיבִים אֶת הָאִישׁ הָאָרֹךְ בַּסִּירָה, עוֹד הָיָה אֶפְשָׁר לְהוֹשִׁיב בָּהּ אֶת הַחֲמוֹר. אֲבָל שְׁנֵיהֶם יַחַד לֹא נִכְנָסִים.
"אַתֶּם יוֹדְעִים מָה?" הָאִישׁ הַקָּטָן אוֹמֵר, "אִם אַתָּה, הָאָרֹךְ, תְּפַלֵּס לְךָ דֶּרֶךְ בָּאֲגַם, נוּכַל לָקַחַת אֶת הַחֲמוֹר בַּסִּירָה, וּלְכֻלָּנוּ יִהְיֶה מָקוֹם."
אֲנַחְנוּ מַעֲלִים אֶת הַחֲמוֹר לַסִּירָה, וְהָאִישׁ הָאָרֹךְ מְפַלֵּס לוֹ דֶּרֶךְ בָּאֲגַם וְגוֹרֵר אַחֲרָיו אֶת הַסִּירָה שֶׁלָּנוּ בְּחֶבֶל. הַחֲמוֹר יוֹשֵׁב, מְפַחֵד לָזוּז. זוֹ כַּנִּרְאֶה הַפַּעַם הָרִאשׁוֹנָה שֶׁלּוֹ בְּסִירָה. לָאֲחֵרִים טוֹב, וַאֲנַחְנוּ מִתְקַדְּמִים לְאֹרֶךְ הָאֲגַם וּמְשַׁרְקְקִים מַנְגִּינוֹת. גַּם הָאִישׁ הָאָרֹךְ מְשַׁרְקֵק שִׁירִים בִּזְמַן שֶׁהוּא גּוֹרֵר אֶת הַסִּירָה שֶׁלָּנוּ. 
, אֲנַחְנוּ יוֹצְאִים לַגָּדָה הַנֶּגְדִּית, וּמוּלֵנוּ עוֹמֵד אוֹטוֹ.
"מָה זֶה יָכוֹל לִהְיוֹת?" הָאִישׁ הָאָרֹךְ שׁוֹאֵל.
"מָה זֶה?" הָאִישׁ הַקָּטָן שׁוֹאֵל.
"זֶה," אֲנִי אוֹמֵר, "אוֹטוֹ".
"אוֹטוֹ שֶׁנִּסַּע בּוֹ עַכְשָׁו", פֶּטְקָה אוֹמֵר.
אֲנַחְנוּ מִתְיַשְּׁבִים בָּאוֹטוֹ.
אֲנִי וּפֶּטְקָה מִתְיַשְּׁבִים מֵאֲחוֹרֵי הַהֶגֶה, הָאִישׁ הַקָּטָן מְטַפֵּס עַל הַפָּנָס הַקִּדְמִי, אֲבָל לָאִישׁ הָאָרֹךְ וְלַחֲמוֹר אֵין מַסְפִּיק מָקוֹם בָּאוֹטוֹ.
אֲנַחְנוּ מַכְנִיסִים אֶת הַסִּירָה לָאוֹטוֹ, מַעֲמִידִים אֶת הַחֲמוֹר בְּתוֹךְ הַסִּירָה – וְהַכֹּל טוֹב, רַק שֶׁלָּאִישׁ הָאָרֹךְ אֵין מָקוֹם.
אֲנַחְנוּ מוֹשִׁיבִים בָּאוֹטוֹ אֶת הַחֲמוֹר וְאֶת הָאִישׁ הָאָרֹךְ – אֲבָל לַסִּירָה אֵין מָקוֹם.
אֲנַחְנוּ מִתְבַּלְבְּלִים לְגַמְרֵי, כְּבָר לֹא יוֹדְעִים מָה לַעֲשׂוֹת.
וְהִנֵּה הָאִישׁ הַקָּטָן עָץ לָנוּ עֵצָה, "שֶׁהָאִישׁ הָאָרֹךְ יֵשֵׁב בָּאוֹטוֹ, אֶת הַחֲמוֹר יָנִיחַ עַל הַבִּרְכַּיִם, וְאֶת הַסִּירָה יָרִים מֵעַל הָרֹאשׁ."
אֲנַחְנוּ מוֹשִׁיבִים אֶת הָאִישׁ הָאָרֹךְ בַּסִּירָה, מְנִיחִים לוֹ אֶת הַחֲמוֹר עַל הַבִּרְכַּיִם וְנוֹתְנִים לוֹ לְהַחְזִיק אֶת הַסִּירָה בַּיָּדַיִם.
"לֹא כָּבֵד?" הָאִישׁ הַקָּטָן שׁוֹאֵל אוֹתוֹ. 
"לֹא, לֹא נוֹרָא," הָאִישׁ הָאָרֹךְ אוֹמֵר.
אֲנִי מַכְנִיס הִלּוּךְ, וְכֻלָּנוּ יוֹצְאִים לַדֶּרֶךְ. טוֹב לְכֻלָּם, רַק לָאִישׁ הַקָּטָן לֹא נוֹחַ עַל הַפָּנָס מִקָּדִימָה. הוּא מְקַפֵּץ מִצַּד לְצַד כְּמוֹ נַחוּם-תָּקוּם. לְכָל הַשְּׁאָר זֶה לֹא מַפְרִיעַ, וַאֲנַחְנוּ נוֹסְעִים לָנוּ וּמְשַׁרְקְקִים מַנְגִּינוֹת.
, אֲנַחְנוּ מַגִּיעִים לְאֵיזוֹ עִיר. בְּשָׁעָה שֶׁאֲנַחְנוּ נוֹסְעִים בָּרְחוֹבוֹת, אֲנָשִׁים מַבִּיטִים בָּנוּ וּמַצְבִּיעִים עָלֵינוּ. "תִּרְאוּ מָה זֶה," הֵם אוֹמְרִים, "יוֹשֵׁב אֵיזֶה עֲנָק בָּאוֹטוֹ, שָׂם לוֹ חֲמוֹר עַל הַבִּרְכַּיִם וּמַחְזִיק סִירָה מֵעַל הָרֹאשׁ. חָה! חָה! חָה! וְזֶה שֶׁעַל הַפָּנָס! הוּא לֹא גָּבוֹהַּ יוֹתֵר מִדְּלִי! תִּרְאוּ אֵיךְ הוּא מְקַפֵּץ מִצַּד לְצַד! חָה! חָה! חָה!"
אֲנַחְנוּ חוֹנִים מוּל מָלוֹן, מְנִיחִים אֶת הַסִּירָה עַל הָאָרֶץ, שָׂמִים אֶת הָאוֹטוֹ בַּגָּרָז', קוֹשְׁרִים אֶת הַחֲמוֹר לְעֵץ וְקוֹרְאִים לְבַעַל הַמָּלוֹן.
יוֹצֵא אֵלֵינוּ בַּעַל הַמָּלוֹן וְאוֹמֵר, "אֵיךְ אֲנִי יָכוֹל לַעֲזֹר לָכֶם?"
"תִּשְׁמַע", אֲנַחְנוּ אוֹמְרִים לוֹ, "בְּסֵדֶר מִבְּחִינָתְךָ שֶׁנִּישַׁן כָּאן הַלַּיְלָה?"
"לְגַמְרֵי בְּסֵדֶר," אוֹמֵר בַּעַל הַמָּלוֹן וּמוֹבִיל אוֹתָנוּ לְחֶדֶר וּבוֹ אַרְבַּע מִטּוֹת.
אֲנִי וּפֶּטְקָה נִשְׁכָּבִים, וְאִלּוּ הָאִישׁ הָאָרֹךְ וְהָאִישׁ הַקָּטָן לֹא מַצְלִיחִים לִשְׁכַּב בְּשׁוּם אֹפֶן. כָּל הַמִּטּוֹת קְצָרוֹת לָאִישׁ הָאָרֹךְ, וְלָאִישׁ הַקָּטָן אֵין עַל מָה לְהָנִיחַ אֶת הָרֹאשׁ, כִּי הַכָּרִית גְּבוֹהָה מִמֶּנּוּ, וְהוּא יָכוֹל לְהִשָּׁעֵן עַל הַכָּרִית רַק בַּעֲמִידָה. אֲבָל מֵאַחַר שֶׁכֻּלָּנוּ עֲיֵפִים מְאוֹד, אֵיכְשֶׁהוּ אֲנַחְנוּ נִשְׁכָּבִים וְנִרְדָּמִים. הָאִישׁ הָאָרֹךְ פָּשׁוּט נִשְׁכָּב עַל הָרִצְפָּה, וְהָאִישׁ הַקָּטָן עוֹלֶה כֻּלּוֹ עַל הַכָּרִית וְנִרְדָּם שָׁם.
, אֲנַחְנוּ מִתְעוֹרְרִים לְמָחֳרָת בַּבֹּקֶר וּמַחְלִיטִים לְהַמְשִׁיךְ בַּדֶּרֶךְ. לְפֶתַע פִּתְאוֹם הָאִישׁ הַקָּטָן אוֹמֵר, "יוֹדְעִים מָה? נִמְאַס לִי לְהִסָּחֵב עִם הַסִּירָה הַזֹּאת, וְנִמְאַס לִי מֵהָאוֹטוֹ. בּוֹאוּ נֵלֵךְ בָּרֶגֶל."
"אֲנִי לֹא הוֹלֵךְ בָּרֶגֶל," הָאִישׁ הָאָרֹךְ אוֹמֵר, "אֲנִי אֶתְעַיֵּף מִדַּי."
"אַתָּה, עֲנָק מְגֻדָּל שֶׁכְּמוֹתְךָ, תִּתְעַיֵּף?" הָאִישׁ הַקָּטָן מִצְטַחֵק.
"בֶּטַח שֶׁאֶתְעַיֵּף," הָאִישׁ הָאָרֹךְ אוֹמֵר. "הַלְוַאי שֶׁהָיִיתִי מוֹצֵא סוּס שֶׁיַּתְאִים לִי בַּגֹּדֶל."
"אֵיפֹה תִּמְצָא סוּס שֶׁיַּתְאִים לְךָ?" פֶּטְקָה מִתְעָרֵב. "אַתָּה צָרִיךְ פִּיל, לֹא סוּס."
"וְכָאן לֹא תַּשִּׂיג פִּיל," אֲנִי אוֹמֵר, "כָּאן זֶה לֹא אַפְרִיקָה."
אֲנִי רַק אוֹמֵר אֶת זֶה, וְהִנֵּה נִשְׁמָעוֹת מֵהָרְחוֹב נְבִיחוֹת וַהֲמֻלָּה וּצְעָקוֹת. אֲנַחְנוּ מַבִּיטִים מִבַּעַד לַחַלּוֹן וּלְנֶגֶד עֵינֵינוּ פִּיל צוֹעֵד לוֹ בָּרְחוֹב וּבְעִקְבוֹתָיו הֶהָמוֹן. לְרַגְלֵי הַפִּיל רָץ כְּלַבְלַב וְנוֹבֵחַ בְּכָל כּוֹחוֹ, וְאִלּוּ הַפִּיל הוֹלֵךְ לוֹ בְּרֹגַע, לֹא שָׂם לֵב לְאַף אֶחָד.
"הִנֵּה," הָאִישׁ הַקָּטָן אוֹמֵר לָאִישׁ הָאָרֹךְ, "הִנֵּה לְךָ פִּיל, בְּדִיּוּק בַּזְּמַן. עֲלֵה עָלָיו וּרְכַב."
"וְאַתָּה, רְכַב עַל הַכְּלַבְלַב. הוּא בְּדִיּוּק בַּגֹּדֶל שֶׁלְּךָ," הָאִישׁ הָאָרֹךְ אוֹמֵר.
"נָכוֹן," אֲנִי אוֹמֵר. "הָאִישׁ הָאָרֹךְ יִרְכַּב עַל הַפִּיל, הָאִישׁ הַקָּטָן יִרְכַּב עַל הַכְּלַבְלַב, וּפֶּטְקָה וַאֲנִי נִרְכַּב עַל הַחֲמוֹר." וַאֲנַחְנוּ יוֹצְאִים בְּרִיצָה לָרְחוֹב.
, אֲנַחְנוּ רָצִים אֶל הָרְחוֹב. פֶּטְקָה וַאֲנִי מִתְיַשְּׁבִים עַל הַחֲמוֹר, הָאִישׁ הַקָּטָן נִשְׁאָר לְיַד הַשַּׁעַר, וְהָאִישׁ הָאָרֹךְ רָץ אַחֲרֵי הַפִּיל. כְּשֶׁהוּא מַגִּיעַ לַפִּיל, הוּא קוֹפֵץ עָלָיו וְחוֹזֵר אֵלֵינוּ. הַכְּלַבְלַב רָץ אַחֲרֵי הַפִּיל, נוֹבֵחַ בְּכָל מְאוֹדוֹ. אֵיךְ שֶׁהֵם מַגִּיעִים לְשַׁעַר, הָאִישׁ הַקָּטָן מִזְדָּרֵז וְקוֹפֵץ עַל הַכְּלַבְלַב. וְכָכָה כֻּלָּנוּ מַמְשִׁיכִים בַּדֶּרֶךְ: מִקָּדִימָה הָאִישׁ הָאָרֹךְ עַל הַפִּיל, אַחֲרָיו פֶּטְקָה וַאֲנִי עַל הַחֲמוֹר, וְאַחֲרוֹן – הָאִישׁ הַקָּטָן עַל הַכְּלַבְלַב. טוֹב לְכֻלָּנוּ וְשָׂמֵחַ, וַאֲנַחְנוּ מְשַׁרְקְקִים שִׁירִים.
אֲנַחְנוּ יוֹצְאִים מֵהָעִיר וְנוֹסְעִים לָנוּ. לְאָן אֲנַחְנוּ מַגִּיעִים וּמָה קוֹרֶה לָנוּ בַּהֶמְשֵׁךְ – זֶה כְּבָר סִפּוּר אַחֵר.
 כְּשֶׁאָמוֹרִי אַשִּׂיג אָטוּסָה, הַמְּכַשֵּׁפָה הַקְּטַנָּה, גָּמְרָה אֶת לִמּוּדֶיהָ, הִיא הָיְתָה חַיֶּבֶת לְהִבָּחֵן. הַמְּנַהֵל הֵנִיחַ לְפָנֶיהָ עַל הַשֻּׁלְחָן שְׁנֵי מַזְלְגוֹת וְאָמַר לָהּ: "עַכְשָׁו כַּשְּׁפִי אוֹתָם. אַתְּ זוֹכֶרֶת שֶׁלָּמַדְנוּ מָה הַדָּבָר שֶׁנָּחוּץ בָּעוֹלָם: מַשֶּׁהוּ חָזָק, מַשֶּׁהוּ מָהִיר, מַשֶּׁהוּ קָנִי, מַשֶּׁהוּ מָכִיר."
"אַחַת, שְׁתַּיִם, שָׁלוֹשׁ," אָמוֹרִי נָעֲצָה מַבָּט חָזָק מְאוֹד בַּמַּזְלְגוֹת, עָצְמָה אֶת עֵינֶיהָ בְּכָל הַכּוֹחַ וְלָחֲשָׁה: "וִילְבֵּרְס, זִילְבֵּרְס, מִינְדֶרְהָאם, לוֹלֶרְהָאם," וּפָקְחָה אֶת הָעֵינַיִם בִּמְהִירוּת.
הָיָה רֶגַע שֶׁקֶט. בִּמְקוֹם הַמַּזְלְגוֹת, הָיוּ מֻנָּחִים עַל הַשֻּׁלְחָן שְׁנֵי רָאשֵׁי וְרָדִים לְבָנִים.
"אָמוֹרִי אַשִּׂיג, וְרָדִים לְבָנִים? זֶה מָה שֶׁאַתְּ רוֹצָה וְזֶה מָה שֶׁאַתְּ יְכוֹלָה? זֶה מָה שֶׁאַתְּ חוֹשֶׁבֶת לְעַצְמֵךְ שֶׁנָּחוּץ בָּעוֹלָם? מָה זֶה אִתָּךְ? אַתְּ חוֹשֶׁבֶת לְעַצְמֵךְ שֶׁזֶּה מַשֶּׁהוּ חָזָק, מַשֶּׁהוּ מָהִיר, מַשֶּׁהוּ קָנִי, מַשֶּׁהוּ מָכִיר? אָמוֹרִי אַשִּׂיג אָטוּסָה, אֲנִי נוֹתֵן לָךְ הִזְדַּמְּנוּת שְׁנִיָּה."
אָמוֹרִי עָצְמָה אֶת עֵינֶיהָ וְלָחֲשָׁה בִּמְבוּכָה: "וִילְבֵּרְס, זִילְבֵּרְס, מִינְדֶרְהָאם, לוֹלֶרְהָאם."
הִיא פָּקְחָה לְאַט-לְאַט אֶת עֵינֶיהָ וְהִבִּיטָה בַּשֻּׁלְחָן.
"אָמוֹרִי אַשִּׂיג אָטוּסָה," אָמַר הַמְּנַהֵל בִּשְׁאַט נֶפֶשׁ, "שְׁנֵי כַּדּוּרֵי זְכוּכִית – הִשְׁתַּגַּעְתְּ? זֶה מָה שֶׁלָּמַדְתְּ בְּבֵית סִפְרֵנוּ? גֻּלּוֹת?" הוּא חָזַר בְּבוּז. "מָה אַתְּ חוֹשֶׁבֶת לְעַצְמֵךְ? הַאִם זֶה מַשֶּׁהוּ חָזָק, מַשֶּׁהוּ מָהִיר, מַשֶּׁהוּ קָנִי, מַשֶּׁהוּ מָכִיר? אָמוֹרִי אַשִּׂיג אָטוּסָה, אֲנִי נוֹתֵן לָךְ הִזְדַּמְּנוּת אַחֲרוֹנָה. עִצְמִי אֶת עֵינַיִךְ וְהִתְרַכְּזִי חָזָק מְאוֹד. חִשְׁבִי מָה בֶּאֱמֶת צָרִיךְ כְּדֵי לָצֵאת לָעוֹלָם."
אָמוֹרִי אַשִּׂיג אָטוּסָה כִּוְּצָה אֶת הַשְּׂפָתַיִם וְלָחֲשָׁה: "וִילְבֵּרְס, זִילְבֵּרְס, מִינְדֶרְהָאם, לוֹלֶרְהָאם," וְנִשְׁאֲרָה עוֹמֶדֶת בְּעֵינַיִם סְגוּרוֹת. הִיא פָּחֲדָה לִפְקֹחַ אוֹתָן.
"אָמוֹרִי," שָׁאַג הַמְּנַהֵל, "אַתְּ עוֹשָׂה אֶת זֶה בְּכַוָּנָה, מָה?"
עֵינֶיהָ שֶׁל אָמוֹרִי נִפְקְחוּ בְּבַת אַחַת.
"אֲפִלּוּ אַתְּ, גְּבִרְתִּי, לֹא תַּגִּידִי לִי שֶׁמָּה שֶׁנָּחוּץ בָּעוֹלָם זֶה צְדָפִים."
אָמוֹרִי אַשִּׂיג אָטוּסָה הִרְגִּישָׁה אֶת הַדְּמָעוֹת מַתְחִילוֹת לְבַצְבֵּץ בְּזָוִיּוֹת עֵינֶיהָ.
"מָה אִתָּךְ? לֹא לָמַדְתְּ כָּאן כְּלוּם? אַתְּ טִפְּשָׁה אוֹ שֶׁאַתְּ עוֹשָׂה אֶת עַצְמֵךְ?"
אָמוֹרִי אָמְרָה: "זֶה לֹא בְּכַוָּנָה."
"זֶהוּ," אָמַר הַמְּנַהֵל, "בִּשְׁבִיל לְהַצְלִיחַ בָּעוֹלָם צָרִיךְ כַּוָּנָה, אַתְּ שׁוֹמַעַת? אֲנִי אֶתֵּן לָךְ עוֹד הִזְדַּמְּנוּת אַחַת אַחֲרֵי הָאַחֲרוֹנָה. וְאָז, אִם לֹא תַּצְלִיחִי, כְּבָר לֹא תּוּכְלִי לָצֵאת לָעוֹלָם לְעוֹלָם."
אָמוֹרִי נִעְנְעָה בְּרֹאשָׁהּ.
"הִתְאַמְּצִי," אָמַר הַמְּנַהֵל, "זִכְרִי מָה שֶׁלָּמַדְנוּ בְּבֵית סִפְרֵנוּ, מָה שֶׁכָּל הַתַּלְמִידִים בִּצְעוּ עַל נְקַלָּה וּכְבָר הִרְחִיקוּ עָמֹק אֶל תּוֹךְ הָעוֹלָם. אֲנִי רוֹצֶה לְהַזְכִּיר לָךְ שֶׁמָּה שֶׁנָּחוּץ זֶה מַשֶּׁהוּ חָזָק, מַשֶּׁהוּ מָהִיר, מַשֶּׁהוּ קָנִי, מַשֶּׁהוּ מָכִיר."
"אַחַת, שְׁתַּיִם, שָׁלוֹשׁ," אָמוֹרִי לֹא הִצְלִיחָה לַעֲצֹם כָּל כָּךְ חָזָק אֶת הָעֵינַיִם, מִפְּנֵי שֶׁהֵן הָיוּ לַחוֹת, וְהִיא כְּבָר לֹא יָכְלָה לְהִתְרַכֵּז. גַּם כְּשֶׁאָמְרָה: "וִילְבֵּרְס, זִילְבֵּרְס, מִינְדֶרְהָאם, לוֹלֶרְהָאם'" שׁוּם דָּבָר לֹא קָרָה.
"אִיכְס," אָמַר הַמְּנַהֵל, "אָמוֹרִי אַשִּׂיג אָטוּסָה, וַדַּאי שֶׁאֵינֵךְ יְכוֹלָה לְהַמְשִׁיךְ לִלְמֹד בְּבֵית סִפְרֵנוּ."
וְהוּא יָצָא בִּטְרִיקַת דֶּלֶת.
לְאַט-לְאַט פָּקְחָה אָמוֹרִי אֶת עֵינֶיהָ. עַל הַשֻּׁלְחָן לְפָנֶיהָ עָמְדוּ שְׁנֵי ג'וּקִים שְׁחֹרִים וּמַבְרִיקִים. הֵם מִשְׁמְשׁוּ בִּמְחוֹשֵׁיהֶם הַדְּקִיקִים. אֲפִלּוּ אָמוֹרִי חָשְׁבָה שֶׁהֵם מַגְעִילִים. הִיא רָצְתָה לְהַשְׁאִיר אוֹתָם עַל הַשֻּׁלְחָן וּבְשֶׁקֶט-בְּשֶׁקֶט לַחְמֹק מֵהַחֶדֶר וְלָלֶכֶת לְאָן שֶׁיְּכוֹלָה לָלֶכֶת מְכַשֵּׁפָה קְטַנָּה בְּלִי תְּעוּדָה. אֲבָל הִיא לֹא יָכְלָה לְהַשְׁאִיר אוֹתָם פֹּה, שֶׁכֻּלָּם יִרְאוּ לְמָה נֶהֶפְכוּ לָהּ הַמַּזְלְגוֹת. וְהִיא נִגְּשָׁה לַשֻּׁלְחָן. מָה תַּעֲשֶׂה בָּהֶם?
"הַי, גְּבֶרֶת, נָעִים מְאוֹד. שְׁמִי זִילְבֵּרְס. הַגּ'וּק הַיְּמָנִי לְשֵׁרוּתֵךְ."
"הַי, אָמוֹרִי, נָעִים מְאוֹד, שְׁמִי וִילְבֵּרְס. הַגּ'וּק הַשְּׂמָאלִי לְשֵׁרוּתֵךְ."
אָמוֹרִי הִבִּיטָה לַצְּדָדִים. רַק שֶׁאַף אֶחָד לֹא יִשְׁמַע שֶׁהִיא מְדַבֶּרֶת עִם ג'וּקִים. וְהִיא תָּפְסָה אֶת זִילְבֵּרְס בִּקְצֵה הָאֶצְבָּעוֹת וְשָׂמָה אוֹתוֹ בְּכִיס יָמִין, וְאֶת וִילְבֵּרְס תָּפְסָה בְּאֶצְבְּעוֹתֶיהָ וְהִכְנִיסָה לְכִיס שְׂמֹאל וְיָצְאָה אִתָּם לַמִּסְדְּרוֹן.
הִיא הִסְתַּכְּלָה סָבִיב-סָבִיב. לֹא הָיָה שָׁם אַף אֶחָד. הִיא נִעֲרָה אֶת הַכִּיסִים, וְזִילְבֵּרְס וּוִילְבֵּרְס נָפְלוּ הַחוּצָה.
"צְצְ…" לָחֲשׁוּ, "אַתְּ לֹא יְכוֹלָה לְהִפָּטֵר מֵאִתָּנוּ סְתָם כָּךְ. רֵאשִׁית, אַתְּ אַחְרָאִית לָנוּ, וְשֵׁנִית, מָה אֲנַחְנוּ אִם לֹא מַשֶּׁהוּ חָזָק, מַשֶּׁהוּ מָהִיר, וְלִקְנוֹת וְלִמְכֹּר אוֹתָנוּ לֹא צָרִיךְ. אוֹתָנוּ מְקַבְּלִים חִנָּם."
מָה יָכְלָה אָמוֹרִי הַמִּסְכֵּנָה לַעֲשׂוֹת? הֵם מִשְׁמְשׁוּ בִּמְחוֹשֵׁיהֶם הַדַּקִּים הַמַּגְעִילִים.
"אוּלַי זֶה נָכוֹן," אָמְרָה אָמוֹרִי, "אֲבָל לֹא הִמְצֵאתִי אֶתְכֶם בְּכַוָּנָה."
"אַתְּ יוֹדַעַת שֶׁזֶּה לֹא מְשַׁנֶּה," אָמְרוּ זִילְבֵּרְס וּוִילְבֵּרְס. "לֹא בְּכַוָּנָה זֶה פָּשׁוּט בְּכַוָּנָה אַחֶרֶת."
"מָה אַתֶּם רוֹצִים שֶׁאֶעֱשֶׂה?" אָמְרָה אָמוֹרִי בְּלִי לְהַבִּיט בָּהֶם אֲפִלּוּ. "לָמָּה דַּוְקָא אֲנִי צְרִיכָה לִהְיוֹת אַחְרָאִית לָכֶם? אֲנִי, שֶׁלְּעוֹלָם לֹא אֲקַבֵּל תְּעוּדָה לָצֵאת לָעוֹלָם."
"צְצְ… לֹא בְּעָיָה," אָמְרוּ זִילְבֵּרְס וּוִילְבֵּרְס. "מָה שֶׁאַתְּ צְרִיכָה לַעֲשׂוֹת אִתָּנוּ זֶה לְאַלֵּף אוֹתָנוּ."
"אֲנִי לֹא רוֹצָה," אָמְרָה אָמוֹרִי וְהִתְחִילָה לָרוּץ כְּדֵי לִבְרֹחַ מִפְּנֵיהֶם.
הַמִּסְדְּרוֹן הָיָה רֵיק. אֲבָל זִילְבֵּרְס וּוִילְבֵּרְס חָבְטוּ בְּכַנְפֵיהֶם הַשְּׁחֹרוֹת, עוֹפְפוּ בִּכְבֵדוּת וְצָנְחוּ עַל כְּתֵפֶיהָ שֶׁל אָמוֹרִי.
"תְּאַלְּפִי אוֹתָנוּ, אָמוֹרִי," לָחֲשׁוּ, "אַתְּ חַיֶּבֶת, אַתְּ אַחְרָאִית."
כַּמָּה שֶׁהֵם מְתֹעָבִים, חָשְׁבָה לְעַצְמָהּ אָמוֹרִי. אֲבָל בְּקוֹל אָמְרָה לָהֶם: "אַתֶּם עֲרֻמִּים, לְכוּ לְהִתְלַבֵּשׁ."
וִילְבֵּרְס וְזִילְבֵּרְס נֶעֶלְמוּ מֵעֵבֶר לַפִּנָּה, חָזְרוּ שְׁנֵיהֶם לְבוּשִׁים וְנֶעֶמְדוּ לְפָנֶיהָ.
"מָה אַתֶּם רוֹצִים עַכְשָׁו?" שָׁאֲלָה אָמוֹרִי.
"מָה, אֲנַחְנוּ לֹא יָפִים? אֲנַחְנוּ רוֹצִים שֶׁתַּגִּידִי לָנוּ אֶת זֶה. שֶׁנִּרְאֶה שֶׁשַּׂמְתְּ לֵב."
"מָה אַתֶּם חוֹשְׁבִים, שֶׁלֹּא רוֹאִים שֶׁאַתֶּם ג'וּקִים? ג'וּקִים לְבוּשִׁים זֶה מַמָּשׁ ג'וּקִים עֲרֻמִּים עִם בְּגָדִים."
אָמוֹרִי הִתְיַשְּׁבָה עַל הַסַּפְסָל. מַזָּל שֶׁכֻּלָּם כְּבָר הָלְכוּ הַבַּיְתָה, חָשְׁבָה. "מָה אַתֶּם רוֹצִים שֶׁאֶעֱשֶׂה?" שָׁאֲלָה בְּקוֹל נָמוּךְ.
"אֲנַחְנוּ רוֹצִים שֶׁתַּגִּידִי לָנוּ: 'וִילְבֵּרְס וְזִילְבֵּרְס הַנִּפְלָאִים וְהַנְּעִימִים, אָנָּא רִקְדוּ לְפָנַי.'"
כַּמָּה שֶׁהֵם מַגְעִילִים, חָשְׁבָה לְעַצְמָהּ אָמוֹרִי. אֲבָל בְּקוֹל אָמְרָה: "נוּ, תִּרְקְדוּ אִם אַתֶּם כָּל כָּךְ רוֹצִים." וְזִילְבֵּרְס וּוִילְבֵּרְס רָקְדוּ.
אַחֲרֵי שֶׁהֵם גָּמְרוּ, הֵם קַדּוּ וְאָמְרוּ: "צְצְ… עַכְשָׁו אֲנַחְנוּ רוֹצִים תִּשְׁבָּחוֹת."
"מָה זֶה?" אָמְרָה אָמוֹרִי.
"שֶׁתַּגִּידִי: 'וִילְבֵּרְס וְזִילְבֵּרְס, רְקַדְתֶּם כָּל כָּךְ נִפְלָא, בַּעֲדִינוּת, בְּקֶצֶב וּבְחֵן.'"
אָמוֹרִי חָזְרָה עַל דִּבְרֵיהֶם.
"רוֹאִים שֶׁאַתְּ לֹא מְשֻׁכְנַעַת. וַאֲנַחְנוּ רָקַדְנוּ כְּדֵי לִמְצֹא חֵן בְּעֵינַיִךְ, וְלֹא יָצָא מִזֶּה כְּלוּם. בְּסֵדֶר, עַכְשָׁו נִתֵּן לָךְ עוֹד הִזְדַּמְּנוּת. אָז תַּגִּידִי: 'זִילְבֵּרְס וּוִילְבֵּרְס, תָּשִׁירוּ לִי שִׁיר נֶהֱדָר.'"
אֵיזֶה חֲזִירֵי מַחְמָאוֹת, חָשְׁבָה אָמוֹרִי. אֲבָל בְּקוֹל אָמְרָה: "נוּ, שִׁירוּ כְּבָר אִם אַתֶּם כָּל כָּךְ רוֹצִים."
זִילְבֵּרְס וּוִילְבֵּרְס הִכּוּ בַּכְּנָפַיִם הַיְּבֵשׁוֹת שֶׁלָּהֶם אֵיזֶה זֶבֶב ג'וּקְג'וּקִי, גָּמְרוּ וְהִתְמַתְּחוּ. "עַכְשָׁו אַתְּ צְרִיכָה לְהַגִּיד שֶׁשַּׁרְנוּ נֶהֱדָר," אָמְרוּ זִילְבֵּרְס וּוִילְבֵּרְס, "כִּי שַׁרְנוּ כְּדֵי שֶׁתֹּאהֲבִי אוֹתָנוּ."
"אַתֶּם מַמָּשׁ זַמָּרִים," אָמְרָה אָמוֹרִי וְחָזְרָה עַל זֶה פַּעֲמַיִם.
"רוֹאִים שֶׁלֹּא הִשְׁתַּכְנַעְתְּ. מָה אֲנַחְנוּ יְכוֹלִים לַעֲשׂוֹת כְּדֵי שֶׁתֹּאהֲבִי אוֹתָנוּ?"
"כְּלוּם, כְּלוּם-כְּלוּם-כְּלוּם. פָּשׁוּט תִּסְתַּלְּקוּ מִמֶּנִּי."
שָׁמְעוּ וִילְבֵּרְס וְזִילְבֵּרְס, הִתְנַפְּחוּ, צִפְצְפוּ וְאָמְרוּ: "אֲנַחְנוּ לֹא מְסֻגָּלִים, אֲנַחְנוּ לֹא יְכוֹלִים לְהִפָּטֵר מֵאָמוֹרִי לְעוֹלְמֵי עוֹלָמִים."
אָמוֹרִי הִתְחִילָה לִבְכּוֹת. הַדְּמָעוֹת שֶׁלָּהּ הָיוּ גְּדוֹלוֹת, וְהֵן יָרְדוּ עַל זִילְבֵּרְס וּוִילְבֵּרְס כְּמוֹ אַבְנֵי מַיִם וְקָלְעוּ בָּהֶם בְּדִיּוּק. זִילְבֵּרְס וּוִילְבֵּרְס יָשְׁבוּ בְּאֶמְצַע הַשְּׁלוּלִית, רְטוּבֵי כְּנָפַיִם, וְלֹא יָכְלוּ לָקוּם.
"צְצְ… אֲנַחְנוּ רְטוּבִים. הַצִּילִי אוֹתָנוּ, אָמוֹרִי אַשִּׂיג אָטוּסָה."
אָמוֹרִי נִבְהֲלָה. לֹא לֶאֱהֹב אֶת זִילְבֵּרְס וּוִילְבֵּרְס זֶה דָּבָר אֶחָד, אֲבָל לְהַטְבִּיעַ אוֹתָם זֶה כְּבָר דָּבָר אַחֵר, וְלָזֶה הִיא לֹא הִתְכַּוְּנָה בִּכְלָל. עַכְשָׁו הִיא אֲפִלּוּ לֹא יָכְלָה לִבְרֹחַ, וְהִיא שָׁלְחָה קְצֵה צִפֹּרֶן יְמָנִית וְשָׁלְתָה מִן הַמַּיִם אֶת זִילְבֵּרְס, וְאַחַר כָּךְ שָׁלְחָה קְצֵה צִפֹּרֶן שְׂמָאלִית וְשָׁלְתָה מֵהַמַּיִם אֶת וִילְבֵּרְס. וְהֵם יָשְׁבוּ כְּמוֹ שְׁנֵי שַׁבְּלוּלֵי אִטְרִיּוֹת עַל שְׂפַת הַבְּרֵכָה וְלֹא רָצוּ לְהִתְנַחֵם.
"אַתֶּם כּוֹעֲסִים," אָמְרָה אָמוֹרִי. "אַל תִּכְעֲסוּ. לֹא עָשִׂיתִי אֶת זֶה בְּכַוָּנָה."
"זֶהוּ," לָחֲשׁוּ וִילְבֵּרְס וְזִילְבֵּרְס, "זֹאת הַבְּעָיָה. הָיִית צְרִיכָה לְהִתְכַּוֵּן אֵלֵינוּ. הָיִית צְרִיכָה לְהַגִּיד: 'זִילְבֵּרְס וּוִילְבֵּרְס הַנִּפְלָאִים וְהַנְּעִימִים.'"
אָמוֹרִי הַמִּסְכֵּנָה, מָה כְּבָר יָכְלָה לַעֲשׂוֹת? הִיא לָחֲשָׁה בְּקוֹל נָמוּךְ: "זִילְבֵּרְס וּוִילְבֵּרְס הַנִּפְלָאִים וְהַנְּעִימִים, עוּפוּ בְּבַקָּשָׁה."
"לֹא," אָמְרוּ זִילְבֵּרְס וּוִילְבֵּרְס, "לְפִי הַקּוֹל שֶׁלָּךְ רוֹאִים שֶׁאַתְּ לֹא מִתְכַּוֶּנֶת. אֲנַחְנוּ לֹא נָזוּז מִפֹּה אַף פַּעַם. לְעוֹלָם."
"זִילְבֵּרְס וּוִילְבֵּרְס," אָמְרָה שׁוּב אָמוֹרִי, "אַתֶּם נִפְלָאִים וּנְעִימִים בֶּאֱמֶת. עוּפוּ. עוּפוּ בְּבַקָּשָׁה."
"מָה? תַּגִּידִי עוֹד פַּעַם. לֹא שָׁמַעְנוּ כָּל כָּךְ טוֹב."
"זִילְבֵּרְס וּוִילְבֵּרְס," צָרְחָה אָמוֹרִי, "אַתֶּם הַגּ'וּקִים הֲכִי נִפְלָאִים וַהֲכִי נְעִימִים בָּעוֹלָם."
הָיָה רֶגַע שֶׁקֶט. מִתּוֹךְ הַשְּׁלוּלִית הַקְּטַנָּה עָלוּ זִילְבֵּרְס וּוִילְבֵּרְס, וּלְנֶגֶד עֵינֶיהָ שֶׁל אָמוֹרִי נֶהֶפְכוּ לִשְׁנֵי סוּסִים לְבָנִים וְנִפְלָאִים עִם רְעָמוֹת אֲרֻכּוֹת וּזְנָבוֹת מִתְנוֹפְפִים.
זִילְבֵּרְס נִגַּשׁ אֵלֶיהָ וְלִקֵּק אוֹתָהּ בִּלְשׁוֹנוֹ מִשְּׂמֹאל, הִבִּיט בָּהּ בְּעֵינַיִם עֲגֻלּוֹת עִם עַפְעַפֵּי זָהָב וְלָחַשׁ: "הַכִּירִי, שְׁמִי הָאֲמִתִּי מִינְדֶרְהָאם." וּוִילְבֵּרְס הִתְקָרֵב אֵלֶיהָ וְלִקֵּק אוֹתָהּ בִּלְשׁוֹנוֹ מִיָּמִין וְהִבִּיט בָּהּ בְּעֵינַיִם עֲגֻלּוֹת עִם עַפְעַפֵּי זָהָב וְלָחַשׁ: "הַכִּירִי, שְׁמִי הָאֲמִתִּי לוֹלֶרְהָאם."
"וִילְבֵּרְס וְזִילְבֵּרְס, מִינְדֶרְהָאם וְלוֹלֶרְהָאם," לָחֲשָׁה אָמוֹרִי, "אֲנִי לֹא מַאֲמִינָה."
הִנֵּה לְפָנֶיהָ, בְּדִיּוּק-בְּדִיּוּק לְפִי הַכְּלָלִים: מַשֶּׁהוּ חָזָק, מַשֶּׁהוּ מָהִיר, מַשֶּׁהוּ קָנִי, מַשֶּׁהוּ מָכִיר. אַף עַל פִּי שֶׁאִישׁ לֹא יַעֲלֶה בְּדַעְתּוֹ לִמְכֹּר סוּסִים נִפְלָאִים כָּאֵלֶּה.
וְאָז הוֹפִיעָה מֶרְכָּבָה, וְזִילְבֵּרְס וּוִילְבֵּרְס – כְּלוֹמַר מִינְדֶרְהָאם וְלוֹלֶרְהָאם – נִרְתְּמוּ אֵלֶיהָ.
"וְאֶת זֶה אֲנִי עָשִׂיתִי, אֲנִי, שֶׁלֹּא עָבַרְתִּי אֶת הַבְּחִינָה וְלֹא קִבַּלְתִּי שׁוּם תְּעוּדָה בְּבֵית סִפְרֵנוּ," לָחֲשָׁה אָמוֹרִי וְהִתְיַשְּׁבָה בַּמּוֹשָׁב הַקִּדְמִי שֶׁל הַמֶּרְכָּבָה.
זִילְבֵּרְס וּוִילְבֵּרְס רָקְעוּ כָּל אֶחָד בְּרֶגֶל יָמִין וְאַחַר כָּךְ בְּרֶגֶל שְׂמֹאל, צָנְפוּ וְיָצְאוּ לַדֶּרֶךְ.
"טוּסִי, אָמוֹרִי אַשִּׂיג אָטוּסָה, עַכְשָׁו טוּסִי לָךְ אֶל תּוֹךְ הָעוֹלָם. קָדִימָה, קָדִימָה, טוּסִי עַל מַשֶּׁהוּ נִפְלָא, מַשֶּׁהוּ מַלְהִיב, מַשֶּׁהוּ דָהִיר, מַשֶּׁהוּ אָהִיב."
 "דּוֹן אַרְנָב וְדוֹן שׁוּעָל – הֵם הָיוּ דּוֹמִים לְכַמָּה יְלָדִים שֶׁאֲנִי מַכִּיר," אָמַר הַדּוּד רֵמוּס לַיֶּלֶד הַקָּטָן שֶׁבָּא אֵלָיו לִשְׁמֹעַ סִפּוּר חָדָשׁ וְתָלָה בּוֹ מַבָּט שֶׁל כֹּבֶד רֹאשׁ. "שְׁנֵיהֶם 'שְׁתַּדְּלוּ תָּמִיד לַ'שִּׂיג זֶה'ת'זֶה, עָשׂוּ כָּל מִינֵי תַּ'לוּלִים וְהִרְגִּיזוּ 'חָד תַּ'שֵּׁנִי. אֲבָל דּוֹן אַרְנָב, הוּא יָכוֹל לִחְיוֹת קְצָת בְּשֶׁקֶט, 'פְּנֵי שֶׁדּוֹן שׁוּעָל אַף פַּ'ם לֹא'צְלִיחַ לָשִׂים עָלָיו יָד כְּמוֹ שֶׁרָצָה.
יוֹם אֶחָד יָצְאוּ דּוֹן אַרְנָב, וְדוֹן שׁוּעָל, וְדוֹן דְּבִיבוֹן, וְדוֹן דֹּב – חֲבוּרָה שְׁלֵמָה וַ'גוּנָה – לַעֲדֹר חֶלְקַת'דָמָה בִּשְׁבִיל לִשְׁתֹּל בָּהּ יְרָקוֹת. הַשֶּׁמֶשׁ 'תְחִילָה לִהְיוֹת יוֹתֵר וְיוֹתֵר חַמָּה, וְדוֹן אַרְנָב – הוּא'תְחִיל לִהְיוֹת יוֹתֵר וְיוֹתֵר עָיֵף; אֲבָל הוּא'מְשִׁיךְ לַ'בֹד, 'פְּנֵי שֶׁהוּא לֹא רָצָה שֶׁמִּישֶׁהוּ יִקְרָא לוֹ עַצְלָן אוֹ בַּטְלָן. אָז הוּא עָבַד בְּמֶרֶץ וְאָסַף עֲנָפִים וְשִׂיחִים וְזֶבֶל לַ'רֵמָה, עַד שֶׁפִּת'וֹם הוּא צָוַח שֶׁנִּתְקַע לוֹ קוֹץ בַּיָּד, וְ'חַר כָּךְ הוּא'תְחַמֵּק וְיָצָא לְחַפֵּשׂ לוֹ מָקוֹם קָרִיר בִּשְׁבִיל לָנוּחַ. אַחֲרֵי כַּמָּה רְגָעִים הוּא עָבַר עַל יַד בְּאֵר עִם דְּלִי תָּלוּי עָלֶיהָ.
"זֶה עוֹשֶׂה רשֶׁם שֶׁל מָקוֹם קָרִיר," אָמַר דּוֹן אַרְנָב, כָּכָה הוּא אָמַר. "וַאֲנְ'גַּם מְקַוֶּה מְאוֹד שֶׁהוּא יִהְיֶה קָרִיר. אָז אוּלַי כְּדַאי לִ'כָּנֵס לִפְנִים וְלַחְטֹף תְּנוּמָה קַלָּה." וּבַמִּלִּים הָאֵלֶּה הוּא קָפַץ לְתוֹךְ הַדְּלִי, הוּא קָפַץ, וְאַחֲרֵי רֶגַע הִתְחִיל הַדְּלִי לָרֶדֶת לְתוֹךְ הַבְּאֵר, וּדְלִי שֵׁנִי 'תְחִיל לַעֲלוֹת לְמַעְלָה."
"וְהָאַרְנָב לֹא פָּחַד, דּוֹד רֵמוּס?" שָׁאַל הַיֶּלֶד הַקָּטָן.
"מֵאָז שֶׁנִּבְרָא הָעוֹלָם, חֲמוּדִי, לֹא הָיְתָה עוֹד חַיָּה פַּחְדָּנִית יוֹתֵר מֵהַדּוֹן אַרְנָב הַזֶּה. הוּא פָּשׁוּט הָיָה חוֹלֶה בִּצְמַ'מֹרֶת. הוּא יָדַע מֵאֵיפֹה הוּא בָּא, אֲבָל הוּא לֹא יָדַע לְאָן הוּא הוֹלֵךְ. אַחֲרֵי רֶגַע הוּא'רְגִּישׁ שֶׁהַדְּלִי נוֹגֵעַ בַּמַּיִם, וְשָׁמָּה הוּא נִשְׁאַר לָצוּף; אֲבָל דּוֹן אַרְנָב נִשַׁר שָׁקֵט לְגַמְרֵי, 'פְּנֵי שֶׁהוּא לֹא יָדַע מָה יִהְיֶה בְּעוֹד רֶגַע. אָז הוּא יָשַׁב לוֹ בַּדְּלִי שׁוֹתֵק וְרוֹעֵד, מָלֵא צְמַ'מֹרֶת.
אֲבָל דּוֹן שׁוּעָל תָּמִיד שָׂם עַיִן עַל דּוֹן אַרְנָב; וּבָרֶגַע שֶׁהוּא'תְחַמֵּק מֵהַחֶלְקָה הַחֲדָשָׁה, יָצָא דּוֹן שׁוּעָל לַ'קֹב אַחֲרָיו. הוּא יָדַע שֶׁדּוֹן אַרְנָב מְבַשֵּׁל אֵיזֶה מְזִמָּה בָּרֹא'שֶׁלּוֹ, וְהוּא זָחַל אַחֲרָיו. הוּא זָחַל, וְשָׂם עָלָיו עַיִן. דּוֹן שׁוּעָל רָאָה אֵיךְ דּוֹן אַרְנָב בָּא לַבְּאֵר וְעוֹמֵד שָׁם, וְהוּא רָאָה'תוֹ קוֹפֵץ לַדְּלִי, וְאַחַר כָּךְ – פִּילֵ'י פְּלָאִים – הוּא יוֹרֵד לְמַטָּה וְנֶ'לָם מֵהָעַיִן. דּוֹן שׁוּעָל נִ'יָה לַשּׁוּעָל הֲכִי מֻפְתָּע שֶׁרָאִיתָ בַּחַיִּים שֶׁלְּךָ. וְהוּא זִנֵּק לַשִּׂיחִים וְשָׁכַב שָׁם, וְהִבִּיט וְהִבִּיט, אֲבָל לֹא'זִיז רֶגֶל אוֹ זָנָב לַ'שׂוֹת מַשֶּׁהוּ. אַחַר כָּךְ הוּא אָמַר לַ'צְמוֹ, כָּכָה הוּא אָמַר:
"טוֹב," הוּא אָמַר, "אִם בָּעֵסֶק הַזֶּה לֹא מִתְחַבֵּר מַשֶּׁהוּ, אָז אֲנִי צִנְצֶנֶת. שָׁם לְמַטָּה, בְּתוֹךְ הַבְּאֵר הַזֹּאת, מַחְבִּיא דּוֹן אַרְנָב ת'כָּל הַכֶּסֶף שֶׁלּוֹ, וְאִם זֶה לֹא זֶה, אָז הוּא בֶּטַח גִּלָּה שָׁם אֵיזֶה מִכְרֵה-זָהָב; וְאִם זֶה לֹא זֶה, אָז אֲנִי הוֹלֵךְ עַכְשָׁו לִרְאוֹת מָה זֶה כֵּן," כָּכָה הוּא אָמַר.
אַחֲרֵי רֶגַע זוֹחֵל דּוֹן שׁוּעָל קְצָת יוֹתֵר קָרוֹב, הוּא זוֹחֵל, וּמַקְשִׁיב, אֲבָל הוּא לֹא שׁוֹמֵעַ כְּלוּם; אָז הוּא זוֹחֵל וּמִתְקָרֵב עוֹד קְצָת, אֲבָל הוּא לֹא שׁוֹמֵעַ כְּלוּם. מִפֹּה לְשָׁם הוּא מִתְקָרֵב עוֹד יוֹתֵר וּמֵצִיץ לְמַטָּה, אֲבָל הוּא לֹא רוֹאֶה כְּלוּם וְלֹא שׁוֹמֵעַ כְּלוּם. כָּל הַזְּמַן הַזֶּה יוֹשֵׁב דּוֹן אַרְנָב לְמַטָּה רוֹעֵד וּפוֹחֵד, מָלֵא צְמַ'מֹרֶת, מַשֶּׁהוּ נוֹרָא; וְהוּא גַּם לֹא מֵעִיז לָזוּז מִפַּחַד שֶׁהַדְּלִי יִתַ'פֵּךְ פִּתְאוֹם וְהוּא יִפֹּל לַמַּיִם. וּבְעוֹד הוּא יוֹשֵׁב שָׁם וְלוֹחֵשׁ תְּפִלּוֹת בְּקֶצֶב שֶׁל רַכֶּבֶת דּוֹהֶרֶת, הוּא שׁוֹמֵעַ פִּתְאוֹם תַּ'קּוֹל שֶׁל דּוֹן שׁוּעָל הַזָּקֵן שֶׁצּוֹעֵק אֵלָיו:
"הָלוֹ, דּוֹן אַרְנָב, אֶת מִי'תָּה מְבַקֵּר שָׁם לְמַטָּה?" הוּא אוֹמֵר.
"מִי, אֲנִי?" אָה, 'נִי יָרַדְתִּי לָדוּג פֹּה דָּגִים, דּוֹן שׁוּעָל," אוֹמֵר דּוֹן אַרְנָב, כָּכָה הוּא אוֹמֵר, "אֲנִי 'חְלַטְתִּי לַפְתִּיעַ'תְכֶם עִם מַחֲבַת מְלֵאָה דָּגִים לָ'רוּחָה, אָז הִנֵּה אֲנִי וְהִנֵּה הַדָּגִים. יֵשׁ פֹּה שִׁבּוּטוֹת נֶ'דָּרוֹת, דּוֹן שׁוּעָל," אוֹמֵר דּוֹן אַרְנָב, כָּכָה הוּא אוֹמֵר.
"יֵשׁ שָׁם הַרְבֵּה דָּגִים, דּוֹן אַרְנָב?" שׁוֹאֵל דּוֹן שׁוּעָל, כָּכָה הוּא שׁוֹאֵל.
"הָמוֹנְ'מוֹן, דּוֹן שׁוּעָל, גְּדוּדִים שְׁלֵמִים. אוּלַי יוֹתֵר דָּגִים מִמַּיִם. בּוֹא תֵּרֵד לַמַּטָּה וְתַ'זֹר לִי לַעֲלוֹת'וֹתָם, דּוֹן שׁוּעָל," אוֹמֵר דּוֹן אַרְנָב, כָּכָה הוּא אוֹמֵר.
"אֵיךְ אֲנִיֵּ'רֵד, דּוֹן אַרְנָב?"
"קְפֹץ לְתוֹךּ'דְּלִי, דּוֹן שׁוּעָל. הוּא יוֹרִי'ותְךָ בָּאֹפֶן הֲכִי חָלָק וּבָטוּחַ."
דּוֹן אַרְנַב דִּר בְּקוֹל כָּזֶה עַלִּיז, וְהוּא דִּבֵּר בְּקוֹל כָּזֶה מָתוֹק, שֶׁדּוֹן שׁוּעָל לֹא חָשַׁב יוֹתֵר מִדַּי וְקָפַץ לְתוֹךָ'דְּלִי, הוּא קָפַץ וְיָרַד לְמַטָּה. וּבִזְמַן שֶׁהוּא יָרַד, הַמִּשְׁקָל הַכָּבֵד שֶׁלּוֹ הֵרִים, כַּמּוּבָן, אֶת דּוֹן אַרְנָב לְמַ'לָה. וּכְשֶׁהֵם עָבְרוּ זֶה מוּל זֶה בְּ'מְצַע הַדֶּרֶךְ, דּוֹן אַרְנָב הִתְחִיל לָשִׁיר:

 שָׁלוֹם, דּוֹן שׁוּעָל, תִּזָּהֵר בַּסֻּלָּם,
 כִּי כָּכָה הוֹלֵךְ מִסְתּוֹבֵב הָעוֹלָם:
 יֵשׁ עוֹלִים יֵשׁ יוֹרְדִים פֹּה בְּלִי לְשַׁלֵּם –
 תַּגִּיעַ לְמַטָּה בָּרִיא וְשָׁלֵם…

וְאַחֲרֵי שֶׁהוּא יָצָא, רָץ דּוֹן אַרְנָב וְסִפֵּר לְבַּעַלַ'בְּאֵר שֶׁדּוֹן שׁוּעָל נִכְנָס לְמַטָּה וּמְלַכְלֵךְ אֶת מֵיַ'שְּׁתִיָּה וְהוֹפֵךְ 'תָּם לְבֹץ. וְ'חַר כָּךְ הוּא רָץ בַּחֲזָרָה לַבְּאֵר וְצָעַק לְמַטָּה, אֶל דּוֹן שׁוּעָל:

 אִם יַגִּיעַ לְפֹּה בֶּנְאָדָם עִם רוֹבֶה –
 תִּקְפֹּץ וְתִבְרַח בְּלִי לַחְשֹׁב-שֹׁב הַרְבֵּה."

"וּמָה קָרָה אַחַר כָּךְ, דּוֹד רֵמוּס?" שָׁאַל הַיֶּלֶד הַקָּטָן לְאַחַר שֶׁהַכּוּשִׁי הַזָּקֵן הִשְׁתַּתֵּק.
"אַחֲרֵי אֵיזֶה חֲצִי שָׁעָה, מֹתֶק, שְׁנֵיהֶם שָׁבוּ בְּשָׁלוֹם לַחֶלְקָה, הוֹלְכִים בְּיַחַד כְּאִלּוּ שֶׁלֹּא שָׁמְעוּ וְלֹא רָאוּ שׁוּם בְּאֵר. רַק מִפֹּה לְשָׁם, בְּכָל כַּמָּה רְגָעִים, הָיָה דּוֹן אַרְנָב מִתְגַּלְגֵּל פִּתְאוֹם מִצְּחוֹק, וְדוֹן שׁוּעָל הַזָּקֵן הָיָה מְמַלְמֵל לַ'צְמוֹ מַשֶּׁהוּ וּמַרְבִּיץ חִיּוּךְ מְיֻבָּשׁ."
 היֹה הָיְתָה פַּעַם עַלְמָה שֶׁמָּצְאָה אֶת עַצְמָהּ בְּגִיל הָעֲמִידָה עִם הַכְנָסָה זְעוּמָה בִּלְבַד. הִיא יָדְעָה שֶׁאֵינָהּ מַשְׂכִּילָה דַּיָּהּ לַעֲסֹק בְּמִשְׁלַח יָד אַחֵר, כָּךְ שֶׁהֶחְלִיטָה, בְּלִי הִסּוּס, לְהִכָּנֵס לִתְחוּם הַהוֹרָאָה. הִיא פָּתְחָה פְּנִימִיָּה מֻבְחֶרֶת לִגְבָרוֹת צְעִירוֹת. לַפְּנִימִיָּה הָיוּ הַמְלָצוֹת מְעֻלּוֹת לְלֹא רְבָב, וְכָאֵלֶּה נִדְרְשׁוּ גַּם מֵהַתַּלְמִידוֹת. וּכְדֵי לְהַשְׁגִּיחַ שֶׁבֵּית הַסֵּפֶר יִהְיֶה מֻבְחָר כְּכָל הָאֶפְשָׁר, קָבְעָה הָעַלְמָה פִיצְרוֹי רוֹבִּינְסוֹן עַל הַדֶּלֶת שֶׁלֶט פְּלִיז, עִם כִּתּוּב בְּאוֹתִיּוֹת קְטַנּוֹת וּמְנֻמָּסוֹת (שְׁמַעְתֶּם בְּוַדַּאי עַל "מִכְתְּבֵי נִימוּסִין". וּבְכֵן, זֶה מָה שֶׁהָיָה חָרוּת עַל שֶׁלֶט הַדֶּלֶת שֶׁל הָעַלְמָה פִיצְרוֹי רוֹבִּינְסוֹן):
"פְּנִימִיָּה מֻבְחֶרֶת לִבְנוֹת-מְלָכִים מְכֻבָּדִים"
מְלָכִים רַבִּים שֶׁלֹּא הָיוּ מְכֻבָּדִים כְּלָל הָיוּ מוֹסְרִים בְּשִׂמְחָה אֶת אָזְנֵיהֶם הַמַּלְכוּתִיּוֹת, וּבִלְבַד שֶׁיֻּרְשֶׁה לָהֶם לִשְׁלֹחַ אֶת בְּנוֹתֵיהֶם לְבֵית הַסֵּפֶר הַזֶּה, אַךְ הָעַלְמָה פִיצְרוֹי רוֹבִּינְסוֹן הָיְתָה נֻקְשָׁה מְאוֹד בַּאֲשֶׁר לַהַמְלָצוֹת, וְהַתּוֹצָאָה הָיְתָה שֶׁרַק מְלָכִים בְּנֵי הַמַּעֲמָד הַגָּבוֹהַּ בְּיוֹתֵר זָכוּ וְהֻרְשׁוּ לְשַׁלֵּם עֲשֶׂרֶת אֲלָפִים לִירוֹת שְׂטֶרְלִינְג לְשָׁנָה בַּעֲבוּר חִנּוּכָהּ שֶׁל בִּתָּם. וְכָךְ יָכְלָה הָעַלְמָה פִיצְרוֹי רוֹבִּינְסוֹן לָשִׂים בַּצַּד מְעַט כֶּסֶף שֶׁיַּבְטִיחַ אֶת הַכְנָסָתָהּ כְּשֶׁתִּזְדַּקֵּן. וְכָל הַכֶּסֶף שֶׁחָסְכָה הֻשְׁקַע בְּקַרְקָעוֹת.
רַק מֶלֶךְ אֶחָד סֵרֵב לִשְׁלֹחַ אֶת בִּתּוֹ לָעַלְמָה פִיצְרוֹי רוֹבִּינְסוֹן, עַל בְּסִיס הַטַּעֲנָה שֶׁבֵּית סֵפֶר זוֹל כָּל כָּךְ לֹא יָכוֹל לִהְיוֹת מֻבְחָר בֶּאֱמֶת, אֲבָל כַּעֲבֹר זְמַן נִמְצָא שֶׁהַמְלָצוֹתָיו שֶׁל אוֹתוֹ מֶלֶךְ לֹא הָיוּ מַשְׂבִּיעוֹת רָצוֹן כְּלָל וְעִקָּר.
הָיוּ רַק שֵׁשׁ תַּלְמִידוֹת מַלְכוּתִיּוֹת בַּפְּנִימִיָּה, וּמוּבָן שֶׁהַמּוֹרִים הַמְּעֻלִּים בְּיוֹתֵר הָעָסְקוּ כְּדֵי לְלַמֵּד אוֹתָן כָּל דָּבָר שֶׁהוֹרֵיהֶן רָצוּ שֶׁיִּלְמְדוּ, וּמִכֵּיוָן שֶׁהַבָּנוֹת מֵעוֹלָם לֹא הִתְבַּקְּשׁוּ לַעֲשׂוֹת שִׁעוּרֵי בַּיִת, אֶלָּא אִם כֵּן הֵן גִּלּוּ נְטִיָּה לְכָךְ, הִסְכִּימוּ כֻּלָּן שֶׁזֶּה בֵּית הַסֵּפֶר הַנֶּחְמָד בְּיוֹתֵר בָּעוֹלָם כֻּלּוֹ, וּבָכוּ לְעֶצֶם הַמַּחְשָׁבָה שֶׁיֻּרְחֲקוּ מִמֶּנּוּ. וְכָךְ אֵרַע, שֶׁכַּאֲשֶׁר שֵׁשׁ הַתַּלְמִידוֹת כְּבָר בָּגְרוּ וְהִגִּיעוּ לְפִרְקָן, הֵחֵלּוּ לְהִתְרַחֵשׁ אֵרוּעִים מְסֻיָּמִים. הַנְּסִיכָה דֵייזִי, בִּתּוֹ שֶׁל הַמֶּלֶךְ פוֹרְטוּנָטוּס, הַשַּׁלִּיט הַמְּכַהֵן, הָיְתָה הַיַּלְדָּה הַקְּטַנָּה הַיְּחִידָה בְּבֵית הַסֵּפֶר.
דֵייזִי כְּבָר שָׁהֲתָה בְּבֵית הַסֵּפֶר כְּשָׁנָה, כַּאֲשֶׁר יוֹם אֶחָד צִלְצֵל פַּעֲמוֹן הַדֶּלֶת, וְהַנַּעֲרָה הַמְּשָׁרֶתֶת הוֹפִיעָה בַּכִּתָּה כְּשֶׁכַּרְטִיס בִּקּוּר אָחוּז בִּקְצֵה סִינָרָהּ – כִּי יָדֶיהָ הָיוּ רְטֻבּוֹת מִשּׁוּם שֶׁזֶּה הָיָה יוֹם כְּבִיסָה.
"גֶ'נְטְלְמֶן אֶחָד הִגִּיעַ לִרְאוֹתֵךְ, הָעַלְמָה," אָמְרָה; וְהָעַלְמָה פִיצְרוֹי רוֹבִּינְסוֹן הֻחְמְאָה לְמַדַּי, כִּי חָשְׁבָה שֶׁזֶּהוּ מֶלֶךְ מְכֻבָּד, שֶׁלּוֹ בַּת שֶׁרוֹצָה לִלְמֹד בְּבֵית הַסֵּפֶר.
אַךְ כְּשֶׁהִבִּיטָה בְּכַרְטִיס הַבִּקּוּר כְּבָר לֹא הִרְגִּישָׁה כֹּה מֻחְמֵאת וּמִלְמְלָה לְעַצְמָהּ בַּחֲשַׁאי "אוֹי לִי!" כִּי הִיא הִקְפִּידָה מְאוֹד עַל גִּנּוּנֵי הַנִּימוּסִין. לוּ הָיְתָה בּוֹטָה כְּמוֹ אֲחָדִים מֵאִתָּנוּ, הִיא הָיְתָה אוֹמֶרֶת "נוּדְנִיק!", וְלוּ הָיְתָה אַף בּוֹטָה יוֹתֵר מִכָּל אֶחָד מֵאִתָּנוּ, כָּךְ אֲנִי מְקַוָּה לְפָחוֹת, הִיא הָיְתָה אוֹמֶרֶת "שֶׁיֵּלֵךְ לְכָל הָרוּחוֹת!" הַכַּרְטִיס הָיָה גָּדוֹל וְזוֹהֵר וְעָלָיו אוֹתִיּוֹת מֻזְהָבוֹת. הָעַלְמָה פִיצְרוֹי רוֹבִּינְסוֹן קָרְאָה:
הָאַבִּיר דוֹלוֹרוֹ דֶה לָארָה
פְּרוֹפֵסוֹר לְקֶסֶם (לָבָן)
וּלְאָמָּנוּת שְׁחֹרָה.
מְלַמֵּד תַּלְמִידִים בִּמְקוֹם מְגוּרֵיהֶם.
לְלֹא הוֹצָאוֹת נִלְווֹת.
תְּנָאִים מְיֻחָדִים לְבָתֵּי סֵפֶר. מִשְׁתַּתֵּף בִּמְסִבּוֹת עֶרֶב.
הָעַלְמָה פִיצְרוֹי רוֹבִּינְסוֹן הֵנִיחָה אֶת סִפְרָהּ – הִיא מֵעוֹלָם לֹא לִמְּדָה בְּלִי סֵפֶר – הֶחְלִיקָה אֶת כּוֹבָעָהּ הַצָּהֹב וְאֶת תַּלְתַּלֶּיהָ הָאֲפֹרִים וְהָלְכָה לַטְּרַקְלִין הַקִּדְמִי כְּדֵי לִפְגּשׁ אֶת הָאוֹרֵחַ. הוּא קַד קִדָּה עֲמֻקָּה לְמַרְאָהּ. הוּא הָיָה גָּבוֹהַּ מְאוֹד וְרָעֵב לְמַרְאֶה, עִם עֵינַיִם שְׁחֹרוֹת וּפֶה בַּל-יְתֹאַר.
"לְעֹנֶג הוּא לִי," אָמַר וְחִיֵּךְ חִיּוּךְ שֶׁכְּמוֹ נוֹעַד לְהַצִּיג כָּל אַחַת מִשְּׁלוֹשִׁים וּשְׁתַּיִם שִׁנָּיו – מַעֲשֶׂה מְנֻמָּס מְאוֹד, אַךְ לֹא פָּשׁוּט כְּלָל – "לְעֹנֶג הוּא לִי לִפְגֹּש שׁוּב אֶת אַחַת מִתַּלְמִידוֹתַי מִשֶּׁכְּבָר."
"בְּטוּחַתְנִי שֶׁהָעֹנֶג הֲדָדִי," אָמְרָה הָעַלְמָה פִיצְרוֹי רוֹבִּינְסוֹן. אִם לְעִתִּים בִּלְתִּי אֶפְשָׁרִי לִהְיוֹת מְנֻמָּס וְדוֹבֵר אֱמֶת בְּעֵת וּבְעוֹנָה אַחַת, אֵין זֶה אַשְׁמָתִי אוֹ אַשְׁמַת הָעַלְמָה פִיצְרוֹי רוֹבִּינְסוֹן.
"טִיַּלְתִּי פֹּה וָשָׁם," אָמַר הַפְּרוֹפֵסוֹר, עֲדַיִן מְחַיֵּךְ לְאֵין שִׁעוּר, "וְהִרְחַבְתִּי אֶת מַאֲגַר הַחָכְמָה שֶׁלִּי. אָנוּ חַיִּים וְלוֹמְדִים, הֲלוֹא כֵן, עַלְמָתִי הַיְּקָרָה? וְכָעֵת אֲנִי מוֹרֶה מֻסְמָךְ הַרְבֵּה יוֹתֵר מִכְּפִי שֶׁהָיִיתִי כְּשֶׁהָיָה לִי הַכָּבוֹד לְלַמֵּד אוֹתָךְ. הַאִם אוּכַל לְקַוּוֹת לְמִשְׂרָה בְּבֵית הַסֵּפֶר שֶׁלָּךְ?"
"עֲדַיִן לֹא עָלָה בְּיָדִי לְהַסְדִּיר קוּרְס קֶסֶם," אָמְרָה מְנַהֶלֶת הַפְּנִימִיָּה; "זֶה תְּחוּם שֶׁהוֹרִים, וּבִמְיֻחָד הוֹרִים מַלְכוּתִיִּים, מְגַלִּים בּוֹ עִנְיָן מוּעָט בִּלְבַד."
"זֶה הָיָה הַמִּקְצוֹעַ הַמָּעֳדָף עָלַיִךְ," אָמַר הַפְּרוֹפֵסוֹר.
"כֵּן-אֲבָל-אֶה, אֵין סָפֵק שֶׁבְּיוֹם מִן הַיָּמִים -"
"אֲבָל אֲנִי זָקוּק לְמִשְׂרָה בִּדְחִיפוּת," אָמַר וְנִרְאָה מֻרְעָב מִתָּמִיד; "אֶלֶף לִירוֹת שְׂטֶרְלִינְג לִשְׁלוֹשָׁה-עָשָׂר שִׁעוּרִים – מְחִיר בִּמְיֻחָד בִּשְׁבִילֵךְ, עַלְמָתִי הַיְּקָרָה."
"זֶה בִּלְתִּי אֶפְשָׁרִי," אָמְרָה בְּרִשְׁמִיּוּת, וְהִיא דִּבְּרָה בְּתֹקֶף, כִּי יָדְעָה מִנִּסְיוֹן הֶעָבָר עַד כַּמָּה מְסֻכָּן לְהָנִיחַ לְקוֹסֵם לְהִתְקָרֵב לִנְסִיכָה. כִּמְעַט תָּמִיד נִגְרָם נֶזֶק כָּלְשֶׁהוּ.
"טוֹב וְיָפֶה," אָמַר הַפְּרוֹפֵסוֹר.
"עָלֶיךָ לְהָבִין," הִמְשִׁיכָה, "כָּל תַּלְמִידוֹתַי נְסִיכוֹת, וְהֵן אֵינָן נִדְרָשׁוֹת לְהִשְׁתַּמֵּשׁ בִּקְסָמִים, הֵן מְקַבְּלוֹת אֶת כָּל מָה שֶׁרַק יִרְצוּ בְּכָל מִקְרֶה."
"הַאִם אַתְּ אוֹמֶרֶת לִי לֹא?" אָמַר.
"אֲנִי אוֹמֶרֶת לְךָ לֹא וּמוֹדָה לְךָ," אָמְרָה.
וְאָז, לִפְנֵי שֶׁיָּכְלָה לַעֲצֹר בַּעֲדוֹ, הוּא זִנֵּק וְהָדַף אוֹתָהּ קַלּוֹת בְּדַרְכּוֹ אֶל הַדֶּלֶת, וְהִיא שָׁמְעָה אֶת מַגָּפָיו עַל הַשַּׁעֲוָנִית בַּמִּסְדְּרוֹן. הִיא דָּלְקָה בְּעִקְבוֹתָיו רַק כְּדֵי לִרְאוֹת אֶת דֶּלֶת הַכִּתָּה נִטְרֶקֶת וְנִנְעֶלֶת בְּפָנֶיהָ.
"לֹא הָיָה עוֹלֶה עַל דַּעְתִּי," אָמְרָה הָעַלְמָה פִיצְרוֹי רוֹבִּינְסוֹן. הִיא מִהֲרָה לְגַג הַבַּיִת וְיָרְדָה בַּאֲרֻבַּת הַכִּתָּה, שֶׁהִיא הִתְקִינָה בָּהּ מַדְרֵגוֹת לְמִקְרֶה שֶׁתִּפְרֹץ אֵשׁ אוֹ לִשְׁעַת חֵרוּם כָּלְשֶׁהִי. הִיא פָּסְעָה הַחוּצָה מִן הָאָח אֶל הַמַּרְבָד שֶׁבַּכִּתָּה, אַךְ עָשְׂתָה זֹאת שְׁנִיָּה אַחַת מְאֻחָר מִדַּי. שֶׁבַע הַנְּסִיכוֹת נֶעֶלְמוּ כֻּלָּן, וְהַפְּרוֹפֵסוֹר לְקֶסֶם עָמַד לְבַדּוֹ בֵּין הַשֻּׁלְחָנוֹת הַמֻּכְתָּמִים בִּדְיוֹ וְחִיֵּךְ אֶל הָעַלְמָה פִיצְרוֹי רוֹבִּינְסוֹן אֶת הַחִיּוּךְ הָרָחָב בְּיוֹתֵר שֶׁרָאֲתָה מֵעוֹדָהּ.
"הוֹ! אַתָּה אִישׁ נַכְלוּלִי, רַע, עַרְמוּמִי!" אָמְרָה וְנוֹפְפָה לְעֻמָּתוֹ בְּסַרְגֵּל בֵּית הַסֵּפֶר.
לְמָחֳרָת הָיְתָה שַׁבָּת, וּמֶלֶךְ הָאָרֶץ נִקְרָא כְּהֶרְגֵּלוֹ לָקַחַת אֶת בִּתּוֹ דֵייזִי לַחֲצִי יוֹם חֹפֶשׁ. הַמְּשָׁרֶתֶת שֶׁפָּתְחָה אֶת הַדֶּלֶת עָטְתָה סִינָר גַּס וְהָיוּ לָהּ גֶּחָלִים בַּשֵּׂעָר, וְהַמֶּלֶךְ חָשַׁב שֶׁהִיא לוֹבֶשֶׁת שַׂק וָאֵפֶר וְצִיֵּן זֹאת בְּעַצְבָּנוּת מְסֻיֶּמֶת, אֲבָל הַנַּעֲרָה אָמְרָה, "לֹא, אֲנִי רַק עוֹסֶקֶת בַּעֲבוֹדוֹת מִטְבָּח – אֲבָל כְּדַאי שֶׁתִּרְאֶה תָּ'עַלְמָה עַצְמָהּ."
וְאָז הוּבַל הַמֶּלֶךְ אֶל הַטְּרַקְלִין הַמְּפֹאָר בְּיוֹתֵר שֶׁהָיוּ בּוֹ פִּרְחֵי שַׁעֲוָה מְעֻצָּבִים בְּרֹב טַעַם, כִּסּוּיִים רְקוּמִים לְמִשְׁעֲנוֹת הַכִּסְּאוֹת וְאִיּוּרִים בְּצִבְעֵי מַיִם שֶׁנּוֹצְרוּ כֻּלָּם עַל יְדֵי הַתַּלְמִידוֹת, וּשְׁטִיחַ הַצֶּמֶר, שֶׁדּוֹדָתָהּ שֶׁל הָעַלְמָה פִיצְרוֹי רוֹבִּינְסוֹן, הַמְּרֻתֶּקֶת לְמִטָּתָהּ, אָרְגָה יָפֶה כָּל כָּךְ. טְרַקְלִין מְעֻדָּן מֵאֵין כָּמוֹהוּ, שֶׁנִּכַּר בּוֹ מַגַּע יָדָהּ הַמְּעֻדָּן שֶׁל אִשָּׁה.
הָעַלְמָה פִיצְרוֹי רוֹבִּינְסוֹן נִכְנְסָה פְּנִימָה בְּאִטִּיּוּת וּבְעֶצֶב. גְּלִימָתָהּ הָיְתָה אֲרוּגָה בִּקְפִידָה מִשַּׂק – וְקֻשְּׁטָה לְהַפְלִיא בְּגַחֲלֵי אֵשׁ קְטַנּוֹת תְּפוּרוֹת לְמִקְלַעַת מֻזְהֶבֶת – וְגֶחָלִים מְעַט גְּדוֹלוֹת יוֹתֵר הִתְנוֹדְדוּ עַל פְּתִילֵי מֶשִׁי שֶׁחֻבְּרוּ לְקַצְווֹת כּוֹבַע הַתַּחֲרָה שֶׁלָּהּ.
הַמֶּלֶךְ רָאָה מִיָּד שֶׁמַּשֶּׁהוּ מַטְרִיד אוֹתָהּ. "אֲנִי מְקַוֶּה שֶׁלֹּא הִקְדַּמְתִּי," אָמַר.
"כְּלָל וּכְלָל לֹא, הוֹד מַלְכוּתְךָ," עָנְתָה. "אַתָּה דַּיְקָן כְּתָמִיד, בְּדִיּוּק כְּפִי שֶׁנִּכְתַּב בְּהַמְלָצוֹתֶיךָ. קָרָה מַשֶּׁהוּ. וְלֹא אַחְמִיר אֶת צָרוֹתֶיךָ עַל יְדֵי כָּךְ שֶׁאֲנַסֶּה לְהַסְתִּיר זֹאת. בִּתֵּךְ דֵייזִי, גַּאֲוַת בֵּית סִפְרֵנוּ הַקָּטָן וְאוֹצָרֵנוּ הַיָּקָר, נֶעֶלְמָה. שֵׁשׁ חַבְרוֹתֶיהָ הַמַּלְכוּתִיּוֹת אִתָּהּ. לְעֵת עַתָּה הֵן אָמְנָם בְּטוּחוֹת, אֲבָל כָּרֶגַע אֵינֶנִּי יְכוֹלָה לְהָנִיחַ אֶת יָדִי עַל אַף לֹא אַחַת מֵהַשֶּׁבַע."
הַמֶּלֶךְ הִתְיַשֵּׁב בִּכְבֵדוּת עַל חֵלֶק מִמַּעֲרֶכֶת הַסַּפּוֹת הַנּוֹדַעַת הַמַּקְסִימָה בְּגוֹן הָאֱגוֹז (כֻּרְסָאוֹת לִגְבָרוֹת וְלַאֲדוֹנִים, סַפָּה וְשִׁשָּׁה כִּסְּאוֹת נוֹסָפִים) וְהִתְנַשֵּׁף בְּעֶצֶב. הוּא לֹא יָדַע מָה לוֹמַר. אַךְ מְנַהֶלֶת בֵּית הַסֵּפֶר כָּתְבָה לְעַצְמָהּ עַל לוּחַ צִפְחָה אֶת מָה שֶׁבְּכַוָּנָתָהּ לוֹמַר וְלָמְדָה זֹאת בְּעַל פֶּה, כָּךְ שֶׁהָיְתָה מְסֻגֶּלֶת לְדַבֵּר בְּשֶׁטֶף.
"הוֹד מַלְכוּתְךָ, אֵינֶנִּי הָאֲשֵׁמָה הַבִּלְעָדִית – תְּלֵה אוֹתִי אִם כֵּן – אוֹ, לְיֶתֶר דִּיּוּק, תְּלֵה אוֹתִי אִם עָלֶיךָ לַעֲשׂוֹת זֹאת; אַךְ תְּחִלָּה הַרְשֵׁה נָא לִי לְהַצִּיעַ לְךָ כַּמָּה מִלּוֹת הֶסְבֵּר."
וְהִיא הִתְיַשְּׁבָה וְסִפְּרָה לוֹ אֶת כָּל הַסִּפּוּר עַל בִּקּוּרוֹ שֶׁל הַפְּרוֹפֵסוֹר, וְעָצְרָה בְּדִיּוּק בַּמְּקוֹמוֹת שֶׁבָּהֶם עָצַרְתִּי אֲנִי כְּשֶׁסִּפַּרְתִּי לָכֶם אֶת אֲשֶׁר אֵרַע.
הַמֶּלֶךְ הִקְשִׁיב, מוֹרֵט בְּעַצְבָּנוּת אֶת שׁוּלָיו הַסְּגֻלִּים-אַרְגְּמָנִיִּים שֶׁל הַכִּסּוּי שֶׁעַל מִשְׁעֶנֶת הַכִּסֵּא.
"מֵעוֹלָם לֹא הִסְכַּנְתִּי עִם שִׁיטוֹתָיו שֶׁל הַפְּרוֹפֵסוֹר," אָמְרָה הָעַלְמָה פִיצְרוֹי רוֹבִּינְסוֹן בְּעֶצֶב; "וְתָמִיד הָיוּ לִי סְפֵקוֹת בְּנוֹגֵעַ לְיָשְׁרוֹ הַמּוּסָרִי, סְפֵקוֹת שֶׁהִתְבָּרְרוּ כָּעֵת כְּמֻצְדָּקִים. לְאַחַר שֶׁסִּיַּמְתִּי אֶת קוּרְס הַהוֹרָאָה אֶצְלוֹ לִפְנֵי כַּמָּה שָׁנִים, לָקַחְתִּי שׁוּרָה שֶׁל שִׁעוּרִים מִמּוֹרֶה מֻסְמָךְ מִמֶּנּוּ, וְהוֹדוֹת לְשִׁעוּרִים אֵלֶּה, שֶׁהָיוּ – אִם יֻרְשֶׁה לִי לוֹמַר – יְקָרִים לְהַחְרִיד, הִצְלַחְתִּי, לְמַרְבֵּה הַמַּזָּל, לִתְקֹעַ טְרִיז בַּגַּלְגַּל שֶׁל הַנּוֹכֵל חֲסַר הַמַּצְפּוּ -"
"הַאִם הִצַּלְתְּ אֶת הַנְּסִיכוֹת?" יִלֵּל הַמֶּלֶךְ.
"לֹא; אֲבָל אוּכַל לַעֲשׂוֹת זֹאת אִם הוֹד מַלְכוּתְךָ וְהַהוֹרִים הָאֲחֵרִים יַפְקִידוּ אֶת הָעִנְיָן כֻּלּוֹ בְּיָדַי."
"זֶה עִנְיָן חָמוּר בְּיוֹתֵר," אָמַר הַמֶּלֶךְ; "דֵייזִי הַקְּטַנָּה הַמִּסְכֵּנָה שֶׁלִּי -"
"בִּמְחִילָה מִכְּבוֹדְךָ," אָמְרָה מְנַהֶלֶת בֵּית הַסֵּפֶר, "אֲבַקֶּשְׁךָ לֹא לְיַחֵס חֲשִׁיבוּת רַבָּה מִדַּי לָאֵרוּעַ הַזֶּה. מוּבָן שֶׁזֶּה מְצַעֵר, אַךְ תְּאוּנוֹת לֹא נְעִימוֹת קוֹרוֹת בְּכָל בָּתֵּי הַסֵּפֶר, וְאֶת הַשְׁלָכוֹתֵיהֶן נִתָּן לִמְנֹעַ בְּאֶמְצָעוּת שִׁמּוּשׁ נָבוֹן בְּדֶרֶךְ אֶרֶץ וּבְשִׁקּוּל דַּעַת."
"אֶצְטָרֵךְ לִתְלוֹת אוֹתָךְ, אַתְּ יוֹדַעַת," אָמַר הַמֶּלֶךְ בְּסַפְקָנוּת.
"לְלֹא צֵל שֶׁל סָפֵק," אָמְרָה הָעַלְמָה פִיצְרוֹי רוֹבִּינְסוֹן, "וְאִם תַּעֲשֶׂה זֹאת, לְעוֹלָם לֹא תִּרְאֶה אֶת דֵייזִי שֶׁלְּךָ שׁוּב. חוֹבָתְךָ כְּהוֹרֶה – כֵּן – וְחוֹבָתְךָ כְּלַפַּי מִתְנַגְּשׁוֹת, וְזֶה בְּהֶחְלֵט עִנְיָן מַכְאִיב בְּיוֹתֵר."
"אֲבָל הַאִם אוּכַל לִבְטֹחַ בָּךְ?"
"עָלַי לְהַזְכִּיר לְךָ," אָמְרָה הָעַלְמָה וְזָקְפָה אֶת קוֹמָתָהּ כָּךְ שֶׁהַגֶּחָלִים נִרְעֲדוּ שׁוּב, "שֶׁהֶחְלַפְנוּ הַמְלָצוֹת מַשְׂבִּיעוֹת רָצוֹן בִּתְחִלַּת הַקֶּשֶׁר הָעִסְקִי בֵּינֵינוּ."
הַמֶּלֶךְ קָם. "טוֹב, הָעַלְמָה פִיצְרוֹי רוֹבִּינְסוֹן," אָמַר, "אֲנִי מְרֻצֶּה לַחֲלוּטִין מֵהִתְקַדְּמוּתָהּ שֶׁל דֵייזִי מִיּוֹם שֶׁהִיא נְתוּנָה לְהַשְׁגָּחָתֵךְ, וַאֲנִי חָשׁ שֶׁהַדָּבָר הַטּוֹב בְּיוֹתֵר יִהְיֶה לְהַפְקִיד אֶת הָעִנְיָן כֻּלּוֹ בְּיָדַיִךְ הָאֲמוּנוֹת."
מְנַהֶלֶת בֵּית הַסֵּפֶר הֶחֶוְתָה לוֹ קִדָּה, וְהוּא חָזַר לְאַרְמוֹן הַבְּדֹלַח שֶׁלּוֹ כְּמֶלֶךְ שְׁבוּר לֵב, כְּשֶׁכִּתְרוֹ נוֹטֶה בְּרִשּׁוּל עַל צַד אֶחָד שֶׁל רֹאשׁוֹ, וְאַפּוֹ הַיָּקָר הָאֻמְלָל אָדֹם מִבֶּכִי.
הַפְּנִימִיָּה הַמֻּבְחֶרֶת סָגְרָה אֶת שְׁעָרֶיהָ.
זְמַן חָלַף, אַךְ לֹא הִגִּיעוּ כָּל חֲדָשׁוֹת בְּנוֹגֵעַ לַנְּסִיכוֹת הָאֲבוּדוֹת.
הַמֶּלֶךְ מָצָא נֶחָמָה מוּעָטָה בָּעֻבְדָּה שֶׁחָסוּ עַל חַיָּיו שֶׁל יַלְדּוֹ הָאַחֵר, הַנָּסִיךְ דֵנִיס. דֵנִיס אָמְנָם הָיָה בְּסֵדֶר גָּמוּר וְיֶלֶד קָטָן וְנֶחְמָד בְּדַרְכּוֹ, אַךְ יֶלֶד אֵינוֹ יַלְדָּה.
הַמַּלְכָּה הָיְתָה שְׁבוּרַת לֵב אַף יוֹתֵר מִן הַמֶּלֶךְ, אַךְ הָיָה עָלֶיהָ לְהַשְׁגִּיחַ עַל עֲבוֹדוֹת הַבַּיִת וּלְהָכִין מַחְמַצִּים וְשִׁמּוּרִים וּלְהַטְלִיא אֶת גַּרְבָּיו שֶׁל הַנָּסִיךְ הַצָּעִיר, כָּךְ שֶׁלֹּא הָיָה לָהּ זְמַן רַב לְיַבֵּב, וְאַחֲרֵי שָׁנָה הִיא אָמְרָה לַמֶּלֶךְ –
"יַקִּירִי, אַתָּה חַיָּב לַעֲשׂוֹת מַשֶּׁהוּ כְּדֵי לְהַסִּיחַ אֶת דַּעְתְּךָ. אֵין זֶה הוֹלֵם שֶׁמֶּלֶךְ יֵשֵׁב וִייַבֵּב כָּל הַיּוֹם. עַכְשָׁו, עֲשֵׂה מַאֲמָץ; מְצָא מַשֶּׁהוּ שִׁמּוּשִׁי לַעֲשׂוֹת, גַּם אִם זֶה רַק פְּתִיחָה שֶׁל שׁוּק אוֹ הֲנָחַת אֶבֶן פִּנָּה."
"אֲנִי חוֹשֵׁשׁ מִשְּׁוָקִים," אָמַר הַמֶּלֶךְ; "הֵם כְּמוֹ דְּבוֹרִים – מְזַמְזְמִים וּמַדְאִיגִים; אַךְ הֲנָחַת אֶבֶן פִּנָּה -" וְאַחַר כָּךְ הוּא הִתְיַשֵּׁב וְחָשַׁב לִפְעָמִים, גַּם בְּלִי בֶּכִי, וְכָתַב לְעַצְמוֹ פְּתָקִים עַל גַּבֵּי מַעֲטָפוֹת מְשֻׁמָּשׁוֹת. כָּךְ שֶׁהַמַּלְכָּה הִרְגִּישָׁה שֶׁהִיא לֹא דִּבְּרָה לַשָּׁוְא. 
לְאַחַר חֹדֶשׁ נָשְׂאָה הַצָּעָתָהּ פְּרִי.
הַמֶּלֶךְ הִשִּׁיק חֲבֵרָה, וְ"רֵקְס פוֹרְטוּנָטוּס וְשׁוּת'" הָפְכָה כִּמְעַט מִיָּד לְחֶבְרַת הַבְּנִיָּה הַסְּפֵּקוּלַנְטִית הַגְּדוֹלָה בָּעוֹלָם.
אוּלַי אֵינְכֶם יוֹדְעִים מַהִי חֶבְרַת בְּנִיָּה סְפֵּקוּלַנְטִית. כְּדֵי שֶׁתֵּדְעוּ אֲסַפֵּר לָכֶם בְּמָה עָסְקוּ הַמֶּלֶךְ וְהַחֶבְרָה שֶׁהֵקִים.
הֵם קָנוּ אֶת כָּל הַיְּעָרוֹת וְהַשָּׂדוֹת הַיָּפִים שֶׁיָּכְלוּ לְהָנִיחַ יָדָם עֲלֵיהֶם וְחִלְּקוּ אוֹתָם לְרִבּוּעִים וְעָקְרוּ מֵהֶם אֶת כָּל הָעֵצִים וְהַצִּמְחִיָּה וּבִמְקוֹמָם סָלְלוּ רְחוֹבוֹת וְעַמּוּדֵי חַשְׁמַל וּבָתִּים כְּעוּרִים מִלְּבֵנִים צְהֻבּוֹת, בְּתִקְוָה שֶׁאֲנָשִׁים יִרְצוּ לָגוּר בָּהֶם. וּבְאֹפֶן מַתְמִיהַּ לְמַדַּי, הָאֲנָשִׁים אָכֵן בָּאוּ. וְכָךְ הַמֶּלֶךְ וְהַחֶבְרָה שֶׁהֵקִים הִרְוִיחוּ הַרְבֵּה מְאוֹד כֶּסֶף.
מְעַנְיֵן שֶׁכִּמְעַט כָּל הַהוֹן שֶׁבָּעוֹלָם נַעֲשָׂה בְּאֶמְצָעוּת הֲפִיכַת דְּבָרִים יָפִים לִדְבָרִים מְכֹעָרִים. יְצִירַת יֹפִי מִכִּעוּר הִיא מְלָאכָה שֶׁשְּׂכָרָהּ לֹא בְּצִדָּהּ.
הָרְחוֹבוֹת הַקְּטַנִּים הַכְּעוּרִים הִזְדַּחֲלוּ עוֹד וָעוֹד וְהִתְפַּשְּׁטוּ אֶל מִחוּץ לָעֲיָרָה, מְחַסְּלִים בְּדַרְכָּם אֶת הַשְּׁטָחִים הַיְּרֻקִּים כְּמוֹ זְחָלִים צְהֻבִּים וּמֻרְעָבִים, אַךְ כְּשֶׁהִגִּיעוּ לְרַגְלֵי גִּבְעַת הַתִּלְתָּן נֶאֶלְצוּ לַעֲצֹר. הַבְּעָלִים שֶׁל גִּבְעַת הַתִּלְתָּן לֹא הָיָה מוּכָן לִמְכֹּר אֶת אַדְמוֹתָיו בְּשׁוּם אֹפֶן וּבְשׁוּם מְחִיר שֶׁחֶבְרַת "רֵקְס פוֹרְטוּנָטוּס וְשׁוּת'" הָיְתָה יְכוֹלָה לְהַצִּיעַ. לַשָּׁוְא זִמְּנוּ מִשְׁפְּטָנֵי הַחֲבֵרָה אֶת מִשְׁפְּטָנֵי הַבְּעָלִים, לָבְשׁוּ אֶת גְּלִימוֹתֵיהֶם הַטּוֹבוֹת בְּיוֹתֵר, חָגְרוּ חֲרָבוֹת וּמָגִנִּים וְהִזְמִינוּ אוֹתָם לַאֲרוּחַת צָהֳרַיִם, הֶאֱכִילוּ וְהִשְׁקוּ אוֹתָם בּמַטְעַמִּים וּבְמַשְׁקָאוֹת מְשֻׁבָּחִים. גִּבְעַת הַתִּלְתָּן לֹא הָיְתָה לִמְכִירָה.
אַךְ לְבַסּוֹף נִקְרְאָה אִשָּׁה זְקֵנָה קְטַנָּה, לְבוּשָׁה כֻּלָּהּ בְּאָפֹר, אֶל מִשְׂרְדֵי הַמָּהָגוֹנִי וְהַפְּלִיז הַמְּמֹרָקִים שֶׁל הַחֶבְרָה לִפְגִישָׁה אִישִׁית עִם הַמֶּלֶךְ בִּכְבוֹדוֹ וּבְעַצְמוֹ.
"אֲנִי הַבְּעָלִים שֶׁל גִּבְעַת הַתִּלְתָּן," אָמְרָה, "וְאַתָּה יָכוֹל לִבְנוֹת עַל כָּל הַשֶּׁטַח, פְּרָט לְשִׁבְעַת הָאַקְרִים בְּרֹאשׁ הַגִּבְעָה וְלַחֲמִשָּׁה-עָשָׂר אַקְרִים נוֹסָפִים מִסְּבִיבָם, וְעָלֶיךָ לִבְנוֹת לִי חוֹמָה גְּבוֹהָה סְבִיב שִׁבְעַת הָאַקְרִים וְחוֹמָה נוֹסֶפֶת סְבִיב חֲמִשָּׁה-עָשָׂר הָאַקְרִים – וּשְׁתֵּיהֶן, תִּסְלַח לִי, מִלְּבֵנִים אֲדֻמּוֹת; לֹא מֵהַחֹמֶר הַזּוֹל הַצָּהֹב שֶׁאַתָּה בּוֹנֶה בּוֹ בְּדֶרֶךְ כְּלָל – וְאַתָּה חַיָּב לְחוֹקֵק חֹק חָדָשׁ שֶׁכָּל מִי שֶׁיִּגְנֹב מִפֵּרוֹתַי יִתָּלֶה עַל הָעֵץ שֶׁמִּמֶּנּוּ גָּנַב. זֶה הַכֹּל. מָה אַתָּה אוֹמֵר?"
הַמֶּלֶךְ אָמַר "כֵּן", כִּי מֵאָז אֲסוֹנוֹ לֹא הָיָה אִכְפַּת לוֹ מִדָּבָר, פְּרָט לִבְנִיָּה, וְנַפְשׁוֹ הַמַּלְכוּתִית הִשְׁתּוֹקְקָה לִרְאוֹת אֶת גִּבְעַת הַתִּלְתָּן הַיְּרֻקָּה נֶאֱכֶלֶת עַל יְדֵי זַחֲלֵי לְבֵנִים צְהֻבּוֹת בַּעֲלֵי גַּגּוֹת צִפְחָה. הוּא לֹא הִתְלַהֵב כְּלָל מֵהָרַעְיוֹן לִבְנוֹת שְׁתֵּי חוֹמוֹת מִלְּבֵנִים אֲדֻמּוֹת, אַךְ הוּא עָשָׂה זֹאת.
הָאִשָּׁה הַזְּקֵנָה רָצְתָה שֶׁהַחוֹמוֹת וְהָאַקְרִים יִהְיוּ מְסֻדָּרִים בַּצּוּרָה הַזֹּאת:

אֲבָל זוֹ הָיְתָה טִרְחָה גְּדוֹלָה בִּמְיֻחָד לְחַשֵּׁב אֶת שֶׁטַח הָאֲדָמָה שֶׁשְּׁנֵי הַמַּעְגָּלִים הָיוּ צְרִיכִים לְהָכִיל, עַד שֶׁכָּל הַמּוֹדְדִים מָרְטוּ אֶת שַׂעֲרוֹתֵיהֶם מְלוֹא הַחֹפֶן, וּבְסוֹפוֹ שֶׁל דָּבָר הַמֶּלֶךְ אָמַר, "לְכָל הָרוּחוֹת! עֲשׂוּ זֹאת כָּךְ," וְצִיֵּר לָהֶם תָּכְנִית מִצִּדּוֹ הַשֵּׁנִי שֶׁל אֶחָד מִדַּפֵּי הַחֻקִּים הַיְּשָׁנִים שֶׁל הַמֶּמְשָׁלָה. וְכָךְ עָשׂוּ, וְזֶה נִרְאָה כָּךְ –

הַגְּבֶרֶת הַזְּקֵנָה הָיְתָה מֻטְרֶדֶת מְאוֹד כְּשֶׁגִּלְּתָה שֶׁרַק חוֹמָה אַחַת מַפְרִידָה בֵּין הַבֻּסְתָּן שֶׁלָּהּ לְבֵין הָעוֹלָם, כְּפִי שֶׁאַתֶּם רוֹאִים בַּשִּׂרְטוּט בַּמָּקוֹם שֶׁבּוֹ רִבּוּעַ 1 וְרִבּוּעַ 15 נִפְגָּשִׁים; אַךְ הַמֶּלֶךְ אָמַר שֶׁאֵין בְּאֶפְשָׁרוּתוֹ לְמַמֵּן בְּנִיָּה מְחֻדֶּשֶׁת, וְשֶׁהִיא קִבְּלָה אֶת שְׁתֵּי הַחוֹמוֹת שֶׁבִּקְּשָׁה. כָּךְ שֶׁהָיָה עָלֶיהָ לְקַבֵּל זֹאת, אַךְ הִיא עָמְדָה עַל כָּךְ שֶׁהַמֶּלֶךְ יַשִּׂיג לָהּ כֶּלֶב בּוּלְדּוֹג פִּרְאִי שֶׁיָּעוּט עַל גְּרוֹנוֹ שֶׁל כָּל מִי שֶׁיַּעֲבֹר אֶת הַחוֹמָה בַּנְּקֻדָּה הַחַלָּשָׁה שֶׁבָּהּ רִבּוּעַ 1 וְרִבּוּעַ 15 נִפְגָּשִׁים. כָּךְ שֶׁהוּא הִשִּׂיג לָהּ כַּלְבַּת בּוּלְדּוֹג אֵימְתָנִית שֶׁשְּׁמָהּ מַרְתָה, רָתַם אוֹתָהּ לִרְצוּעָה מְשֻׁבֶּצֶת אַבְנֵי חֵן וְהֵבִיא לָהּ אוֹתָהּ בְּאֹפֶן אִישִׁי.
"מַרְתָה תָּעוּט עַל כָּל מִי שֶׁדָּם מַלְכוּתִי אֵינוֹ זוֹרֵם בְּעוֹרְקָיו," אָמַר. "מוּבָן שֶׁלֹּא תָּעֵז לִנְשֹׁךְ בֶּן מַלְכוּת; אִם כִּי בְּכָל מִקְרֶה אֲנָשִׁים שֶׁדָּם מַלְכוּתִי זוֹרֵם בְּעוֹרְקֵיהֶם לֹא שׁוֹדְדִים בֻּסְתָּנִים."
הָאִשָּׁה הַזְּקֵנָה נֶאֶלְצָה לְהַסְכִּים עִם דְּבָרָיו. הִיא קָשְׁרָה אֶת מַרְתָה לַפִּנָּה הַלֹּא מוּגֶנֶת שֶׁל הַמַּעְגָּל הַפְּנִימִי, שָׁתְלָה עֵץ תַּפּוּחַ קְטַנְטַן וּבָנְתָה בַּיִת וְהִתְיַשְּׁבָה בּוֹ וְחִכְּתָה.
וְהַמֶּלֶךְ הָיָה כִּמְעַט שָׂמֵחַ. הַזְּחָלִים הַצְּהֻבִּים הַגָּעֳלִיִּים חִסְּלוּ אֶת גִּבְעַת הַתִּלְתָּן כֻּלָּהּ – לְמַעֵט אֶת הַפִּסְגָּה הַיְּרֻקָּה, בַּמָּקוֹם שֶׁהָיוּ בּוֹ עֲצֵי הַתַּפּוּחַ וּשְׁתֵּי חוֹמוֹת הַלְּבֵנִים הָאֲדֻמּוֹת וְהַבַּיִת הַקָּטָן וְהָאִשָּׁה הַזְּקֵנָה.
הַמַּלְכָּה הַמִּסְכֵּנָה בָּדְקָה אֶת מַצַּב הָרִבּוֹת וְהַמַּחְמַצִּים וְהַשְּׂמִיכוֹת הַמִּתְכַּבְּסוֹת וְנִקְיוֹנוֹת הָאָבִיב, וּמִדֵּי פַּעַם גַּם אָמְרָה לְבַעֲלָהּ –
"פוֹרְטוּנָטוּס אֲהוּבִי, אַתָּה בֶּאֱמֶת חוֹשֵׁב שֶׁנִּתָּן לִבְטֹחַ בָּעַלְמָה פִיצְרוֹי רוֹבִּינְסוֹן? הַאִם אֵי-פַּעַם נִרְאֶה שׁוּב אֶת דֵייזִי שֶׁלָּנוּ?"
וְהַמֶּלֶךְ בָּחַשׁ בְּשַׂעֲרוֹתָיו הַחֲלָקוֹת עַד שֶׁהֵן נֶעֶמְדוּ כְּמוֹ מַקְּלוֹת גְּבִינָה מִתַּחַת לְכִתְרוֹ וְעָנָה –
"יַקִּירָתִי, אַתְּ חַיֶּבֶת לִהְיוֹת סַבְלָנִית; אַתְּ יוֹדַעַת שֶׁקִּבַּלְנוּ עָלֶיהָ הַמְלָצוֹת מְעֻלּוֹת לְלֹא רְבָב."
וְאָז, יוֹם אֶחָד, הִתְרַחֵשׁ אֵרוּעַ מְשַׂמֵּחַ בַּעֲיָרַת הַלְּבֵנִים הַצְּהֻבּוֹת הַחֲדָשָׁה שֶׁהַמֶּלֶךְ בָּנָה. שִׁשָּׁה נְסִיכִים נָאִים רְכוּבִים עַל גַּבֵּי סוּסִים לְבָנִים יְפֵהפִיִּים הִגִּיעוּ וּפִלְּסוּ אֶת דַּרְכָּם בָּרְחוֹבוֹת הַמְּאֻבָּקִים הַקְּטַנִּים. רִתְמוֹת הַמִּטְעָן הָרְקוּמוֹת שֶׁלָּהֶם בָּהֲקוּ מִכֶּסֶף וּמֵאַבְנֵי חֵן נוֹצְצוֹת מַבְרִיקוֹת, וְשִׁרְיוֹן הַזָּהָב שֶׁלָּהֶם הִזְדַּהֵר לְהַפְלִיא בְּאוֹר הַשֶּׁמֶשׁ, עַד שֶׁכָּל הַיְּלָדִים הַקְּטַנִּים מָחֲאוּ כַּפַּיִם, וּפְנֵיהֶם שֶׁל הַנְּסִיכִים הָיוּ צְעִירִים וּנְעִימִים וְנָאִים כָּל כָּךְ, שֶׁכָּל הַנָּשִׁים הַזְּקֵנוֹת אָמְרוּ, "יְבֹרַךְ לִבָּם הַיָּפֶה!"
מְיֻתָּר לְצַיֵּן שֶׁמּוּבָן מֵאֵלָיו שֶׁשֵּׁשֶׁת הַנְּסִיכִים חִפְּשׂוּ אַחַר שֵׁשׁ הַנְּסִיכוֹת שֶׁבָּגְרוּ וְהָיוּ מְאֻשָּׁרוֹת בַּפְּנִימִיָּה הַמֻּבְחֶרֶת לִבְנוֹת-מְלָכִים מְכֻבָּדִים. שֵׁשֶׁת אֲבוֹתֵיהֶם הַמַּלְכוּתִיִּים, שֶׁשָּׁהוּ שָׁנִים רַבּוֹת בְּמַסָּע בַּקָּצֶה הָאַחֵר שֶׁל הָעוֹלָם, טֶרֶם שָׁמְעוּ כִּי שֵׁשׁ הַנְּסִיכוֹת נֶעֶלְמוּ, וְלָכֵן נָתְנוּ לַנְּסִיכִים אֶת כְּתָבְתָּהּ שֶׁל הָעַלְמָה פִיצְרוֹי רוֹבִּינְסוֹן וְהוֹרוּ לָהֶם לְהִנָּשֵׂא לְשֵׁשׁ הַנְּסִיכוֹת לְלֹא דִּחוּי וּלְהָבִיאָן הַבַּיְתָה.
וְאוּלָם, כְּשֶׁהִגִּיעוּ אֶל הַפְּנִימִיָּה הַמֻּבְחֶרֶת לִבְנוֹת-מְלָכִים מְכֻבָּדִים, הָיָה הַבַּיִת סָגוּר, וְכַרְטִיס עַל הַחַלּוֹן הוֹדִיעַ שֶׁהַבַּיִת הַנֶּחְשָׁק הַזֶּה מֻצָּע לְהַשְׂכָּרָה בִּתְנָאִים נוֹחִים, מְרֹהָט אוֹ רֵיק. שַׁעֲוַת הַפֵּרוֹת תַּחַת הַצֵּל שֶׁהֵטִילָה הַזְּגוּגִית עֲדַיִן מָשְׁכָה אֶת הָעַיִן מִבַּעַד לַחַלּוֹנוֹת הַמְּאֻבָּקִים. שֵׁשֶׁת הַנְּסִיכִים הֵצִיצוּ כָּל אֶחָד בְּתוֹרוֹ מִבַּעַד לַחַלּוֹן. הֵם הֻקְסְמוּ מִן הָרִהוּט, וּמַגַּע יָדָהּ הַמְּעֻדָּן שֶׁל אִשָּׁה שֶׁנִּכַּר בַּכֹּל מָשַׁךְ אוֹתָם כְּמוֹ מַגְנֵט. הֵם שָׂכְרוּ אֶת הַבַּיִת, אַךְ אֶת אֲרוּחוֹתֵיהֶם סָעֲדוּ בָּאַרְמוֹן בְּהַזְמָנָה מְיֻחֶדֶת שֶׁל הַמֶּלֶךְ.
הַמֶּלֶךְ פוֹרְטוּנָטוּס סִפֵּר לַנְּסִיכִים אֶת הַסִּפּוּר הַנּוֹרָא עַל הֵעָלְמוּתָן שֶׁל כָּל בְּנוֹת בֵּית הַסֵּפֶר; וְכָל אֶחָד מִן הַנְּסִיכִים נִשְׁבַּע בִּכְבוֹדוֹ וּבְנִצַּב חַרְבּוֹ שֶׁיִּמְצָא אֶת הַנְּסִיכָה הַמְּיֹעֶדֶת לוֹ אוֹ יָמוּת בְּנִסָּיוֹן לְמוֹצְאָהּ. מוּבָן שֶׁכָּל נָסִיךְ הָיָה אָמוּר לָשֵׂאת נְסִיכָה אַחַת מְסֻיֶּמֶת, שֶׁשְּׁמָהּ צֻיַּן בַּהוֹרָאוֹת שֶׁקִּבֵּל, וְלֹא אַחֶרֶת, הַמְּיֹעֶדֶת לְאַחֵר.
הַלַּיְלָה הָרִאשׁוֹן שֶׁבּוֹ שָׁהוּ הַנְּסִיכִים בַּבַּיִת הַמְּרֹהָט עָבַר בְּשֶׁקֶט יַחֲסִי, וְכָךְ גַּם הַלַּיְלָה הַשֵּׁנִי וְהַלַּיְלָה הַשְּׁלִישִׁי וְהַלַּיְלָה הָרְבִיעִי, הַחֲמִישִׁי וְהַשִּׁשִּׁי, אֲבָל בַּלַּיְלָה הַשְּׁבִיעִי, כְּשֶׁהַנְּסִיכִים נֶעֶרְכוּ לְמִשְׂחַק דּוּקִים בַּכִּתָּה, הֵם שָׁמְעוּ לְפֶתַע פִּתְאוֹם קוֹל שֶׁלֹּא הָיָה שֶׁל אַף אֶחָד מֵהֶם. וְהַקּוֹל אָמַר, "תִּפְתְּחוּ אֶת אַפְרִיקָה."
הַנְּסִיכִים הִסְתַּכְּלוּ לְכָאן, לְשָׁם וּלְכָל עֵבֶר – אַךְ לֹא רָאוּ אִישׁ. הֵם לֹא לָמְדוּ דָּבָר עַל גִּלּוּי אֲרָצוֹת וְלֹא יָכְלוּ לִפְתֹּחַ אֶת אַפְרִיקָה גַּם לוּ רָצוּ.
"אוֹ תַּחְתְּכוּ דֶּרֶךְ מְצָרֵי פָּנָמָה," חָזַר הַקּוֹל וְאָמַר.
בְּמִקְרֶה, אִישׁ מִבֵּין שֵׁשֶׁת הַנְּסִיכִים לֹא הָיָה מְהַנְדֵּס. הֵם הוֹדוּ בְּכָךְ.
"אִם כֵּן, חִתְכוּ אֶת סִין!" אָמַר הַקּוֹל בְּיֵאוּשׁ.
"זֶה מַזְכִּיר אֶת רוּחַ הָרְפָאִים שֶׁהָעִתּוֹנִים כָּתְבוּ עָלֶיהָ לֹא מִזְּמַן," אָמַר אַחַד הַנְּסִיכִים.
וְאָז הֵם הֵבִינוּ פִּתְאוֹם שֶׁהַקּוֹל בּוֹקֵעַ מֵאֶחָד מִצֶּמֶד הַגְּלוֹבּוּסִים הַתְּלוּיִים בְּסוֹף הַכִּתָּה. זֶה הָיָה הַגְּלוֹבּוּס הָאַרְצִי.
"אֲנִי בִּפְנִים," אָמַר הַקּוֹל; "אֲנִי לֹא יָכוֹל לָצֵאת. אָנָּא מִכֶּם, חִתְכוּ אֶת הַגְּלוֹבּוּס – אֵיפֹה שֶׁרַק תּוּכְלוּ
 – וּתְנוּ לִי לָצֵאת. דֶּרֶךְ אַפְרִיקָה יִהְיֶה הֲכִי נוֹחַ."
הַנָּסִיךְ פְּרִימוּס פָּתַח אֶת אַפְרִיקָה בְּחַרְבּוֹ, וּמִתּוֹךְ הַגְּלוֹבּוּס הִתְגַּלְגֵּל הַחוּצָה חֶצְיוֹ הָעֶלְיוֹן שֶׁל הַפְּרוֹפֵסוֹר לְקֶסֶם.
"הַחֵצִי הַשֵּׁנִי שֶׁלִּי נִמְצָא שָׁם," הוּא אָמַר וְהִצְבִּיעַ עַל הַגְּלוֹבּוּס הַשְּׁמֵימִי. "תְּנוּ לָרַגְלַיִם שֶׁלִּי לָצֵאת בְּבַקָּ -"
אֲבָל הַנָּסִיךְ סֵקוּנְדוּס אָמַר, "לֹא כָּל כָּךְ מַהֵר," וְהַנָּסִיךְ טֶרְטְיוּס שָׁאַל, "לָמָּה סָגְרוּ אוֹתְךָ?"
"סָגְרוּ אוֹתִי רַק בִּגְלַל מְעַט קֶסֶם טְרַקְלִינִי שֶׁלֹּא רָאִיתָ כָּל יָמֶיךָ עַל פְּנֵי הָאֲדָמָה," אָמַר פֶּלֶג גּוּפוֹ הָעֶלְיוֹן שֶׁל הַפְּרוֹפֵסוֹר לְקֶסֶם.
"מָה, בֶּאֱמֶת?" אָמַר הַנָּסִיךְ קְוַּארְטוּס; "וּבְכֵן, הָרַגְלַיִם שֶׁלְּךָ עוֹד לֹא יוֹצְאוֹת הַחוּצָה. אֲנַחְנוּ זְקוּקִים לְעֶזְרָתוֹ שֶׁל קוֹסֵם מֻסְמָךְ. אַתָּה תַּתְאִים."
"אֲבָל לֹא כֻּלִּי כָּאן," אָמַר הַפְּרוֹפֵסוֹר.
"יֵשׁ מִמְּךָ דַּי וְהוֹתֵר," אָמַר הַנָּסִיךְ קְוִּינְטוּס.
"שִׂים לֵב עַכְשָׁו," אָמַר הַנָּסִיךְ סֵקְסְטוּס; "אֲנַחְנוּ רוֹצִים לִמְצֹא אֶת שֵׁשׁ הַנְּסִיכוֹת שֶׁלָּנוּ. יֵשׁ לָנוּ נִחוּשׁ לֹא רַע לְגַבֵּי אֹפֶן הֵעָלְמוּתָן; אֲבָל מָה שֶׁהָיָה הָיָה. תְּסַפֵּר לָנוּ אֵיךְ לִמְצֹא אוֹתָן, וּלְאַחַר הַחֲתֻנּוֹת שֶׁלָּנוּ נָשִׁיב אֶת רַגְלֶיךָ לְאוֹר הַיּוֹם."
"הַחֵצִי הַזֶּה שֶׁלִּי עוֹמֵד לְהִתְעַלֵּף," אָמַר חֲצִי הַפְּרוֹפֵסוֹר לְקֶסֶם.
"מָה אֲנַחְנוּ אֲמוּרִים לַעֲשׂוֹת?" אָמְרוּ הַנְּסִיכִים בְּנִימָה מְאַיֶּמֶת; "אִם לֹא תְּסַפֵּר לָנוּ, לְעוֹלָם לֹא תּוּכַל לַעֲמֹד עַל רַגְלֶיךָ."
"לְכוּ לִגְנֹב תַּפּוּחִים," אָמַר חֲצִי הַפְּרוֹפֵסוֹר בְּקוֹל צָרוּד וְהִתְעַלֵּף.
הֵם הִשְׁאִירוּ אוֹתוֹ לִשְׁכַּב עַל קַרְשֵׁי הָרִצְפָּה הַחֲשׂוּפִים בֵּין הַשֻּׁלְחָנוֹת הַמֻּכְתָּמִים בִּדְיוֹ וְיָצְאוּ מִיָּד לִגְנֹב תַּפּוּחִים. אֲבָל זֶה לֹא הָיָה כָּל כָּךְ פָּשׁוּט, מִכֵּיוָן שֶׁ"רֵקְס פוֹרְטוּנָטוּס וְשׁוּת'" בָּנְתָה וּבָנְתָה וּבָנְתָה, וְתַפּוּחִים לֹא גָּדְלוּ בְּחָפְשִׁיּוּת בַּאֲזוֹרִים אֵלֶּה שֶׁל הָאָרֶץ שֶׁ"נִפְתְּחוּ" עַל יְדֵי בּוֹנִים סְפֵּקוּלַנְטִים. 
אָז לְבַסּוֹף הֵם שָׁאֲלוּ אֶת הַנָּסִיךְ הַקָּטָן דֵנִיס לְאָן הוּא הוֹלֵךְ כְּשֶׁהוּא רוֹצֶה לְהַשִּׂיג תַּפּוּחִים. וְדֵנִיס אָמַר –
"הָאִשָּׁה הַזְּקֵנָה בְּפִסְגַּת גִּבְעַת הַתִּלְתָּן מְגַדֶּלֶת תַּפּוּחִים בְּשִׁבְעַת הָאַקְרִים שֶׁלָּהּ וּבַחֲמִשָּׁה-עָשָׂר הָאַקְרִים שֶׁלָּהּ, אֲבָל כֶּלֶב בּוּלְדּוֹג אֵימְתָנִי מַשְׁגִּיחַ עַל שִׁבְעַת הָאַקְרִים, וַאֲנִי גָּנַבְתִּי אֶת כָּל הַתַּפּוּחִים בַּחֲמִשָּׁה-עָשָׂר הָאַקְרִים בְּעַצְמִי."
"נְנַסֶּה אֶת שִׁבְעַת הָאַקְרִים," אָמְרוּ הַנְּסִיכִים.
"טוֹב מְאוֹד," אָמַר דֵנִיס; "יִתְלוּ אֶתְכֶם אִם תִּתָּפְסוּ. אָז מִשּׁוּם שֶׁאֲנִי סִבַּכְתִּי אֶתְכֶם, גַּם אֲנִי אָבוֹא, וְאִם לֹא תִּקְּחוּ אוֹתִי, אֲסַפֵּר לְכֻלָּם. אָז אֵין לָכֶם בְּרֵרָה!"
שֶׁכֵּן דֵנִיס הָיָה נָסִיךְ קָטָן וְהָגוּן בְּיוֹתֵר, וְהוּא לֹא הָיָה יָכוֹל לְהַרְשׁוֹת לְעַצְמוֹ לִשְׁלֹחַ אֲחֵרִים לְסַכָּנָה, אֶלָּא אִם כֵּן הוּא מִסְתַּכֵּן בְּעַצְמוֹ, וְהוּא לֹא הָיָה חוֹשֵׁב בִּכְלָל לִגְנֹב תַּפּוּחִים, אִלְמָלֵא הָיָה זֶה מְסֻכָּן לְפָחוֹת כְּמוֹ לְהוֹבִיל צָבָא לִקְרָב.
כָּךְ שֶׁהַנְּסִיכִים נֶאֶלְצוּ לְהַסְכִּים, וּבַלַּיְלָה הַבָּא שִׁלְשֵׁל דֵנִיס מֵחַלּוֹנוֹ חֶבֶל שֶׁהֵכִין מִכָּל הַגַּרְבַּיִם שֶׁאִמּוֹ סָרְגָה לוֹ, וְהַנְּסִיכִים הַבּוֹגְרִים חִכּוּ לוֹ מִתַּחַת לַחַלּוֹן, וְכֻלָּם פָּנוּ אֶל עֵבֶר הַבֻּסְתָּן שֶׁבְּפִסְגַּת גִּבְעַת הַתִּלְתָּן.
הֵם טִפְּסוּ עַל הַחוֹמָה בַּפִּנָּה הַמַּתְאִימָה, וּמַרְתָה, כַּלְבַּת הַבּוּלְדּוֹג, שֶׁהָיְתָה כַּלְבָּה מְיֻחֶסֶת וְיָדְעָה לְזַהוֹת נָסִיךְ כְּשֶׁנִּתְקְלָה בּוֹ, כִּשְׁכְּשָׁה בִּזְנָבָהּ הַקְּצַרְצַר בְּרֹב כָּבוֹד וְאִחֲלָה לָהֶם בְּהַצְלָחָה.
הַנְּסִיכִים הִתְגַּנְּבוּ עַל הָעֵשֶׂב הָרָטֹב מִטַּל שֶׁל הַבֻּסְתָּן וּבָדְקוּ עֵץ אַחֲרֵי עֵץ: לֹא הָיוּ כָּל תַּפּוּחִים עַל הָעֵצִים.
רַק לְבַסּוֹף, בְּלֵב לִבּוֹ שֶׁל הַבֻּסְתָּן, הָיָה עֵץ שֶׁלּוֹ גֶּזַע מִנְּחשֶׁת וְעַנְפֵי פְּלִיז וַעֲלֵי כֶּסֶף. וְעָלָיו הָיוּ תְּלוּיִים שִׁבְעָה תַּפּוּחֵי זָהָב יְפֵהפִיִּים.
אָז כָּל אֶחָד מֵהַנְּסִיכִים לָקַח לוֹ תַּפּוּחַ זָהָב אֶחָד, בְּשֶׁקֶט-בְּשֶׁקֶט, וְהֵם הָלְכוּ מִשָּׁם, מְמַהֲרִים לַחְזֹר אֶל חֲצִי הַפְּרוֹפֵסוֹר לְקֶסֶם, שֶׁיֹּאמַר לָהֶם מָה צָרִיךְ לַעֲשׂוֹת עַכְשָׁו. אִישׁ לֹא פִּקְפֵּק בְּכָךְ שֶׁהַפְּרוֹפֵסוֹר דָּבַר אֱמֶת; כִּי כְּשֶׁרַגְלֶיךָ תְּלוּיוֹת בַּאֲמִירַת אֱמֶת, לֹא תְּסַפֵּר מֵרְצוֹנְךָ דְּבַר שֶׁקֶר.
הֵם הִתְגַּנְּבוּ בְּשֶׁקֶט כְּכָל שֶׁיָּכְלוּ, כָּל אֶחָד מֵהֶם עִם תַּפּוּחַ זָהָב בְּיָדוֹ, אֲבָל אָז הַנָּסִיךְ דֵנִיס לֹא הָיָה יָכוֹל לְהִתְגַּבֵּר עַל הַפִּתּוּי לִנְעֹץ אֶת שִׁנָּיו בַּתַּפּוּחַ שֶׁלּוֹ. הוּא פָּתַח אֶת פִּיו לִרְוָחָה כְּדֵי לִנְגֹּס הֵיטֵב, אַךְ בָּרֶגַע הַבָּא הוּא יִלֵּל בְּקוֹל, כִּי הַתַּפּוּחַ הָיָה קָשֶׁה כְּאֶבֶן, וְהַיֶּלֶד הַמִּסְכֵּן שָׁבַר כִּמְעַט אֶת כָּל שִׁנָּיו הַקִּדְמִיּוֹת.
הוּא זָרַק אֶת הַתַּפּוּחַ הַצִּדָּה בְּזַעַם, וְכַעֲבֹר רֶגַע נֶחְפְּזָה הָאִשָּׁה הַזְּקֵנָה לָצֵאת מִבֵּיתָהּ. הִיא צָרְחָה. מַרְתָה נָבְחָה. הַנָּסִיךְ דֵנִיס יִלֵּל. כָּל הָעֲיָרָה הִתְעוֹרְרָה, וְשֵׁשֶׁת הַנְּסִיכִים נֶעֶצְרוּ וְנִלְקְחוּ תַּחַת מִשְׁמָר כָּבֵד לַמִּגְדָּל. אֶת דֵנִיס שִׁחְרְרוּ, הוֹדוֹת לְגִילוֹ הַצָּעִיר, מָה גַּם שֶׁהוּא אִבֵּד אֶת רֹב שִׁנָּיו, שֶׁזֶּה עֹנֶשׁ חָמוּר בִּמְיֻחָד, אֲפִלּוּ עַל גְּנֵבַת תַּפּוּחִים.
בְּבֹקֶר הַמָּחֳרָת יָשַׁב הַמֶּלֶךְ בְּהֵיכַל הַצֶּדֶק, וְהָאִשָּׁה הַזְּקֵנָה וְהַנְּסִיכִים הוּבְאוּ לְפָנָיו. אַחֲרֵי שֶׁסִּפְּרוּ אֶת שֶׁהִתְרַחֵשׁ, אָמַר –
"חֲבֵרִים יְקָרִים, אֲנִי מְקַוֶּה שֶׁתִּסְלְחוּ לִי – חֻקֵּי הַכְנָסַת הָאוֹרְחִים אָמְנָם נֻקְשִׁים – אֲבָל בַּעֲסָקִים כְּמוֹ בַּעֲסָקִים, אַחֲרֵי הַכֹּל. לֹא הָיִיתִי רוֹצֶה שֶׁתִּגָּרֵם כָּל אִי-נְעִימוּת חֻקָּתִית בְּשֶׁל עִנְיָן פָּעוּט כְּמוֹ זֶה; עָלַי לִתְלוֹת אֶת כֻּלְּכֶם מָחָר בַּבֹּקֶר."
הַנְּסִיכִים הִתְרַגְּזוּ עַד מְאוֹד, אֲבָל לֹא עוֹרְרוּ מְהוּמָה. הֵם בִּקְּשׁוּ לִרְאוֹת אֶת דֵנִיס וְאָמְרוּ לוֹ מָה עָלָיו לַעֲשׂוֹת.
וְכָךְ הָלַךְ לוֹ דֵנִיס אֶל הַבַּיִת הַמְּרֹהָט שֶׁפַּעַם הָיָה פְּנִימִיָּה מֻבְחֶרֶת לִבְנוֹת-מְלָכִים מְכֻבָּדִים. הַדֶּלֶת הָיְתָה נְעוּלָה, אֲבָל דֵנִיס יָדַע אֵיךְ לְהִכָּנֵס, כִּי אֲחוֹתוֹ גִּלְּתָה לוֹ פַּעַם, בְּאַחַד הַחַגִּים. הוּא עָלָה לַגַּג וְיָרַד בַּאֲרֻבַּת הַכִּתָּה.
שָׁם, עַל רִצְפַּת הַכִּתָּה, שָׁכַב חֲצִי הַפְּרוֹפֵסוֹר לְקֶסֶם, מִתְפַּתֵּל בְּכוֹחוֹתָיו הָאַחֲרוֹנִים וּמִצְטַוֵּחַ חֲלוּשׁוֹת בְּעֶצֶב.
"מָה עָלֵינוּ לַעֲשׂוֹת עַכְשָׁו?" שָׁאַל דֵנִיס.
"לְכוּ לִגְנֹב תַּפּוּחִים," לָחַשׁ חֲצִי הַפְּרוֹפֵסוֹר בְּקוֹל עַנּוֹת חֻלְשָׁה. "שַׁחְרֵר אֶת רַגְלַי. חֲתֹךְ אֶת הַדֻּבָּה הַגְּדוֹלָה – וְאוּלַי דֶּרֶךְ שְׁבִיל הֶחָלָב יִהְיֶה לָהֶן קַל לָצֵאת הַחוּצָה."
אֲבָל דֵנִיס יָדַע הֵיטֵב מָה הוּא אָמוּר לַעֲשׂוֹת.
"לֹא עַד שֶׁנִּמְצָא אֶת הַנְּסִיכוֹת הָאֲבוּדוֹת," אָמַר. "מָה עָלֵינוּ לַעֲשׂוֹת עַכְשָׁו?"
"לֵךְ לִגְנֹב תַּפּוּחִים, אֲנִי אוֹמֵר לְךָ," אָמַר חֲצִי הַפְּרוֹפֵסוֹר בְּכַעַס; "שִׁבְעָה תַּפּוּחִים – שֶׁבַע נְשִׁיקוֹת. קְטֹף אוֹתָם. לֵךְ לְךָ, יֶלֶד חֲסַר לֵב, הַשְׁאֵר אוֹתִי פֹּה לָמוּת. סִכּוֹת וּמַסְמְרִים בְּרַגְלַי."
דֵנִיס רָץ לְבֻּסְתָּן שִׁבְעַת הָאַקְרִים בְּפִסְגַּת גִּבְעַת הַתִּלְתָּן וְשָׁם מָצָא אֶת שֵׁשֶׁת הַנְּסִיכִים תְּלוּיִים עַל עֵץ הַתַּפּוּחַ. הַתַּלְיָן הָלַךְ הַבַּיְתָה לֶאֱכֹל אֲרוּחַת עֶרֶב, וְלֹא הָיָה אִישׁ בַּסְּבִיבָה. הַנְּסִיכִים לֹא מֵתוּ.
דֵנִיס טִפֵּס עַל הָעֵץ וְאֶת הַחֲבָלִים שֶׁעֲלֵיהֶם נִתְלוּ הַנְּסִיכִים חָתַךְ בְּאֶמְצָעוּת הָאוֹלָר שֶׁל בְּנוֹ שֶׁל הַגַּנָּן. (אוֹלָרִים מֻזְכָּרִים רַבּוֹת בִּסְפָרִים מְסֻיָּמִים, וְעַכְשָׁו גַּם אַתֶּם יְכוֹלִים לְהָבִין לָמָּה כָּל כָּךְ מִתְלַהֲבִים מֵהֶם).
הַנְּסִיכִים נָפְלוּ לַקַּרְקַע, וּכְשֶׁשָּׁבוּ לְעֶשְׁתּוֹנוֹתֵיהֶם סִפֵּר לָהֶם דֵנִיס מָה עָשָׂה.
"הוֹ! מַדּוּעַ הִפַּלְתָּ אוֹתָנוּ?" שָׁאֲלוּ הַנְּסִיכִים, "חָלַמְנוּ חֲלוֹמוֹת כָּל כָּךְ שְׂמֵחִים."
"וּבְכֵן," אָמַר דֵנִיס וְסָגַר בְּאַחַת אֶת הָאוֹלָר שֶׁל בְּנוֹ שֶׁל הַגַּנָּן, "לָזֶה יִקָּרֵא כְּפִיּוּת טוֹבָה!" וְהִפְנָה אֶת גַּבּוֹ וְהָלַךְ מִשָּׁם. אֲבָל הֵם רָצוּ אַחֲרָיו בִּמְהִירוּת וְהוֹדוּ לוֹ וְהִסְבִּירוּ לוֹ שֶׁהֵם חָלְמוּ עַל טִיּוּלִים יָד בְּיָד עִם הַנְּסִיכוֹת הַיְּקָרוֹת וְהַמַּקְסִימוֹת בְּיוֹתֵר בָּעוֹלָם כֻּלּוֹ.
"וּבְכֵן", אָמַר דֵנִיס, "אֵין בָּזֶה שׁוּם טַעַם. עֲלֵיכֶם לִמְצֹא נְסִיכוֹת מֻסְמָכוֹת מִשֶּׁלָּכֶם, וַחֲצִי הַפְּרוֹפֵסוֹר אוֹמֵר, 'לְכוּ לִגְנֹב תַּפּוּחִים.'"
"אֲבָל כְּבָר לֹא נִשְׁאֲרוּ תַּפּוּחִים לִגְנֹב," אָמְרוּ הַנְּסִיכִים – וְאוּלָם, כְּשֶׁהִבִּיטוּ בָּעֵץ רָאוּ שֶׁתַּפּוּחֵי הַזָּהָב חָזְרוּ אֵלָיו כְּבֶעָבָר.
וְכָךְ כָּל אֶחָד מֵהֶם שָׁב וּבָחַר לוֹ תַּפּוּחַ. דֵנִיס בָּחַר הַפַּעַם תַּפּוּחַ שׁוֹנֶה. הוּא קִוָּה שֶׁהַפַּעַם יִהְיֶה רַךְ יוֹתֵר. בַּפַּעַם הָאַחֲרוֹנָה הוּא בָּחַר בַּתַּפּוּחַ הַגָּדוֹל בְּיוֹתֵר – אֲבָל עַכְשָׁו קָטַף אֶת הַתַּפּוּחַ הַקָּטָן בְּיוֹתֵר.
"שֶׁבַע נְשִׁיקוֹת!" הוּא קָרָא וְהֵחֵל לְנַשֵּׁק אֶת תַּפּוּחַ הַזָּהָב הַקָּטָן.
כָּל אֶחָד מֵהַנְּסִיכִים נִשֵּׁק אֶת הַתַּפּוּחַ שֶׁבְּיָדוֹ, עַד שֶׁקּוֹלָן שֶׁל הַנְּשִׁיקוֹת נִשְׁמַע כִּלְחִישַׁת רוּחַ הָעֶרֶב בְּעַלְוַת הָעֵצִים. וּמוּבָן שֶׁבַּנְּשִׁיקָה הַשְּׁבִיעִית גִּלָּה כָּל אֶחָד מִן הַנְּסִיכִים שֶׁאֵין הוּא מַחְזִיק בְּיָדוֹ תַּפּוּחַ, אֶלָּא אֶת אֶצְבְּעוֹת יָדָהּ שֶׁל נְסִיכָה חִנָּנִית. וּבַאֲשֶׁר לְדֵנִיס, הוּא קִבֵּל אֶת אֲחוֹתוֹ הַקְּטַנָּה דֵייזִי, וְהוּא שָׂמַח כָּל כָּךְ, שֶׁמִּיָּד הִבְטִיחַ שֶׁיִּתֵּן לָהּ אֶת הַשַּׁרְקָנִים שֶׁלּוֹ וְאֶת הָאֹסֶף הַשָּׁלֵם שֶׁל בּוּלֵי הַדֹּאַר מֵחוּ"ל.
"מָה שְׁמֵךְ, גְּבֶרֶת יְקָרָה וּמַקְסִימָה?" שָׁאַל הַנָּסִיךְ פְּרִימוּס.
"סֵקְסְטָה," אָמְרָה הַנְּסִיכָה. וְאָז הִתְבָּרֵר שֶׁכָּל אֶחָד מִן הַנְּסִיכִים בָּחַר בַּתַּפּוּחַ הַלֹּא נָכוֹן, כָּךְ שֶׁהַנְּסִיכָה שֶׁאָחַז בְּיָדָהּ לֹא הָיְתָה זוֹ שֶׁצֻּיְּנָה בַּהוֹרָאוֹת. סֵקוּנְדוּס קָטַף אֶת הַתַּפּוּחַ שֶׁהֶחְזִיק אֶת קְוִּינְטָה, וְטֶרְטְיוּס אָחַז בִּקְוַּארְטָה וְכָךְ הָלְאָה – וְכַצָּפוּי הַכֹּל הִסְתַּבֵּךְ לְגַמְרֵי.
וְעִם זֹאת אִישׁ לֹא רָצָה לְשַׁנּוֹת אֶת בְּחִירָתוֹ.
וְאָז יָצְאָה מִבֵּיתָהּ הָאִשָּׁה הַזְּקֵנָה וְהִסְתַּכְּלָה בָּהֶם וְצִחְקְקָה וְאָמְרָה –
"עֲלֵיכֶם לִשְׂמֹחַ בְּחֶלְקְכֶם."
"אֲנַחְנוּ שְׂמֵחִים בְּחֶלְקֵנוּ," אָמְרוּ כָּל הַשְּׁנֵים-עָשָׂר, "אֲבָל מָה בְּנוֹגֵעַ לַהוֹרִים שֶׁלָּנוּ?"
"הֵם יִצְטָרְכוּ לְהַשְׁלִים עִם הַבְּחִירָה שֶׁלָּכֶם," אָמְרָה הָאִשָּׁה הַזְּקֵנָה, "זֶה מַשֶּׁהוּ שֶׁכָּל הַהוֹרִים חַיָּבִים לִלְמֹד לַעֲשׂוֹת."
"אֲנִי חוֹשֵׁב שֶׁאַתֶּם צְרִיכִים לִלְמֹד אֵיךְ לִבְחֹר כְּמוֹ שֶׁצָּרִיךְ," אָמַר דֵנִיס; "אֲנִי הַיָּחִיד שֶׁקִּבֵּל אֶת הַנְּסִיכָה הַנְּכוֹנָה – כִּי לֹא הָיִיתִי חַמְדָן; לָקַחְתִּי אֶת הַתַּפּוּחַ הַקָּטָן בְּיוֹתֵר."
הַנְּסִיכָה הַגְּבוֹהָה בְּיוֹתֵר הֶרְאֲתָה לוֹ סִימָן אָדֹם עַל זְרוֹעָהּ, בַּמָּקוֹם שֶׁבּוֹ נָגְסוּ שִׁנָּיו הַקְּטַנּוֹת שְׁנֵי לֵילוֹת קֹדֶם לָכֵן, וְכֻלָּם צָחֲקוּ.
אַךְ הָאִשָּׁה הַזְּקֵנָה אָמְרָה –
"הֵם לֹא יְכוֹלִים לְהַחְלִיף, יַקִּירִי. כְּשֶׁנָּסִיךְ בּוֹחֵר תַּפּוּחַ זָהָב שֶׁיֵּשׁ נְסִיכָה בְּתוֹכוֹ וְנוֹשֵׁק לוֹ עַד שֶׁהִיא יוֹצֵאת, הוּא לְעוֹלָם לֹא יַחְשֹׁק בִּנְסִיכָה אַחֶרֶת, וְגַם הִיא לְעוֹלָם לֹא תַּחְשֹׁק בְּנָסִיךְ אַחֵר."
בְּעוֹדָהּ מְדַבֶּרֶת הָלְכָה הָאִשָּׁה הַזְּקֵנָה וְהִצְעִירָה עוֹד וָעוֹד וָעוֹד, וּכְשֶׁסִּיְּמָה אֶת דְּבָרֶיהָ כְּבָר הָיְתָה צְעִירָה לְמַדַּי, בַּת חֲמִשִּׁים וְחָמֵשׁ לְכָל הַיּוֹתֵר. וְזוֹ הָיְתָה הָעַלְמָה פִיצְרוֹי רוֹבִּינְסוֹן!
תַּלְמִידוֹתֶיהָ פָּסְעוּ קָדִימָה בָּזוֹ אַחַר זוֹ וְקַדּוּ לָהּ, וְהִיא הִרְשְׁתָה לָהֶן לְנַשֵּׁק אוֹתָהּ עַל לֶחְיָהּ, מַמָּשׁ כְּאִלּוּ הִגִּיעַ זְמַנָּן לְהִפָּרֵד.
וְאָז, כֻּלָּם יַחַד, וּבְשִׂמְחָה גְּדוֹלָה, יָרְדוּ אֶל הַבַּיִת הַמְּרֹהָט שֶׁהָיָה פַּעַם פְּנִימִיָּה מֻבְחֶרֶת, וּכְשֶׁחֲצִי הַפְּרוֹפֵסוֹר נָתַן אֶת דִּבְרָתוֹ שֶׁיְּוַתֵּר עַל הַקֶּסֶם וְיִבְחַר בְּמִקְצוֹעַ מְכֻבָּד, הֵם הוֹצִיאוּ אֶת רַגְלָיו מִן הַגְּלוֹבּוּס הַשְּׁמֵימִי וְהֶחְזִירוּ לוֹ אוֹתָן; וְהוּא חִבֵּר אֶת שְׁנֵי חֲצָאָיו וְהָלַךְ מִשָּׁם, נָחוּשׁ לִחְיוֹת וְלָמוּת כִּשְׁרַבְרָב הָגוּן.
"כִּשְׁרוֹנוֹתַי לֹא יְבֻזְבְּזוּ לָרִיק," אָמַר; "מְעַט אֲחִיזַת עֵינַיִם יְעִילָה מְאוֹד בְּרֹב הַמִּקְצוֹעוֹת."
כְּשֶׁהַמֶּלֶךְ בִּקֵּשׁ מֵהָעַלְמָה פִיצְרוֹי רוֹבִּינְסוֹן לִנְקֹב בַּפְּרָס הַמַּגִּיעַ לָהּ עַל הֲשָׁבַת הַנְּסִיכוֹת, הִיא אָמְרָה –
"הָשֵׁב אֶת הַשְּׁטָחִים הַיְּרֻקִּים, הוֹד מַלְכוּתְךָ."
וְכָךְ חֶבְרַת "רֵקְס פוֹרְטוּנָטוּס וְשׁוּת'" הִקְדִּישָׁה אֶת עַצְמָהּ לַהֲרִיסָה וְלַפִּנּוּי שֶׁל הָרְחוֹבוֹת הַצְּהֻבִּים שֶׁבָּנְתָה. וְכַיּוֹם הָאָרֶץ יְרֻקָּה וְיָפָה כִּמְעַט כְּמוֹ שֶׁהָיְתָה לִפְנֵי שֶׁהַנְּסִיכָה דֵייזִי וְשֵׁשׁ נְסִיכוֹת הַפְּנִימִיָּה הָפְכוּ לְתַפּוּחֵי זָהָב.
"זֶה הָיָה חָכָם מְאוֹד מִצִּדָּהּ שֶׁל הָעַלְמָה פִיצְרוֹי רוֹבִּינְסוֹן לִסְגֹּר אֶת הַפְּרוֹפֵסוֹר בִּשְׁנֵי הַגְּלוֹבּוּסִים," אָמְרָה הַמַּלְכָּה; "לְלֹא סָפֵק, יֵשׁ יִתְרוֹן לִלְקִיחַת שִׁעוּרִים פְּרָטִיִּים מִפִּי מוֹרִים מֻמְחִים בִּתְחוּמָם."
"נָכוֹן," אָמַר הַמֶּלֶךְ, "תָּמִיד אָמַרְתִּי שֶׁאִי אֶפְשָׁר לִטְעוֹת אִם מַקְפִּידִים עַל הַמְלָצוֹת מְעֻלּוֹת לְלֹא רְבָב."
 "אֵיפֹה שֶׁתְּחַפֵּשׂ'תָּם וּמָתַי שֶׁתְּחַפֵּשׂ'תָּם – שָׁמָּה תִּמְצָא'תָּם," אָמַר הַדּוֹד רֵמוּס בְּהַטְעָמָה.
"יְלָדִים טוֹבִים יוֹדִ'ים תָּמִיד אֵיךְ לִ'תְנַהֵג. תִּקַּח לְמָשָׁל תַּ'יְּלָדִים שֶׁל דּוֹן אַרְנָב: הֵם שָׁמ'וּ בְּקוֹל אַבְּ'שֶׁלָּהֶם וְאִמְ'שֶׁלָּהֶם מִסּוֹפַ'יּוֹם עַד סוֹפַ'יּוֹם. בָּרֶגַע שֶׁדּוֹן אַרְנָב הָיָה אוֹמֵר לָהֶם 'נוּסוּ' – הֵם נָסוּ, וּכְשֶׁגִּיבֶרֶת אַרְנָב אָמְרָה לָהֶם 'טוּסוּ' – הֵם טָסוּ. כֻּלָּם עָשׂוּ'ת'זֶה, כָּל מָה שֶׁאָמְרוּ לָהֶם. וְהַבְּגָדִים שֶׁלָּהֶם הָיוּ תָּמִיד נְקִיִּים, וְהָאַף שֶׁלָּהֶם הָיָה תָּמִיד תָּמִיד יָבֵשׁ."
מִבְּלִי מֵשִׂים הֵרִים הַיֶּלֶד הַקָּטָן אֶת יָדוֹ אֶל פָּנָיו וְחִכֵּךְ אֶת קְצֵה אַפּוֹ בְּשַׁרְווּל מְעִילוֹ.
"כֵּן, הֵם הָיוּ יְלָדִים טוֹבִים," הִמְשִׁיךְ הַכּוּשִׁי הַזָּקֵן בִּנְעִימָה נִלְבֶּבֶת, "וּכְשֶׁהֵם לֹא הָיוּ פַּ'ם אַחַת טוֹבִים – אָז כִּמְעַט שֶׁלֹּא נִשָׁ'רוּ יוֹתֵר אַרְנָבִים קְטַנִּים, אֲפִלּוּ לֹא אֶחָד לִרְפוּאָה, זֶהוּ זֶה."
"מָתַי זֶה הָיָה, דּוֹד רֵמוּס?" שָׁאַל הַיֶּלֶד הַקָּטָן.
"בַּיּוֹם שֶׁדּוֹן שׁוּעָל 'תְפָּרֵץ לַבַּיִת שֶׁל דּוֹן אַרְנָב וְלֹא מָצָא שָׁם אַפֶ'חָד, רַק תָּ'אַרְנְבוֹנִים הַקְּטַנִּים. דּוֹן אַרְנָב הַזָּקֵן יָצָא לְצַיִד בְּחֶלְקַתַ'קּוֹצִים, וְגִיבֶרֶת אַרְנָב הָלְכָה לִ'שְׁתַּתֵּף בַּ'סֵפַת נָשִׁים שֶׁלַּ'שְּׁכוּנָה, וְהַיְּלָדִים נִשָׁ'רוּ בַּבַּיִת וְשִׂחֲקוּ בְּמַחְבּוֹאִים. וּפִת'וֹם, בְּאֶמְצַע הַמִּשְׂחָק, תְפָּרֵץ דּוֹן שׁוּעָל לַבַּיִת. הָאַרְנְבוֹנִים הַקְּטַנִּים – הֵם הָיוּ כָּל כָּךְ שְׁמֵנִים שֶׁהָרִיר 'תְחִיל לִנְזֹל מֵהַפֶּה שֶׁלּוֹ; אֲבָל הוּא זָכַר תַּ'גּוֹרָל שֶׁל דּוֹן זְאֵב וּפָחַד לִבְלֹעַ אוֹתָם בְּלִי שֶׁיִּהְיֶה לוֹ אֵיזֶה תֵּרוּץ הָגוּן בִּשְׁבִילוֹ. מִפֹּה לְשָׁם הוּא רָאָה פִּת'וֹם קְנֵ'סֻכָּר שָׁמֵן וְגָדוֹל עוֹמֵד בַּפִּנָּה; וְאָז הוּא 'שְׁתַּעֵל בִּשְׁבִיל לְנַקּוֹת תַּ'גָּרוֹן שֶׁלּוֹ וְאָמַר בְּקוֹל עָבֶה:
"הֵי! אַתֶּם שָׁם, אַרְנ'וֹנִים, רוּצוּ לַפִּנָּה וְהָבִיאוּ לִי חַתְ'כָה מֵהָעֵץ הַמָּתוֹק-מָתוֹק הַזֶּה!" כָּכָה הוּא אָמַר וִ'שְׁתַּעֵל שׁוּב פַּ'ם.
הָאַרְנָבִים הַקְּטַנִּים נִגְּשׁוּ לַקְּנֵ'סֻכָּר, הֵם נִגְּשׁוּ, וְהֵם כּוֹפְפוּ'תוֹ, וְהֵם הִזִּיעוּ עָלָיו, אֲבָל בְּלִי שׁוּם תּוֹצָאוֹת. הֵם לֹא'צְלִיחוּ לִשְׁבֹּר'תוֹ. דּוֹן שׁוּעָל עָשָׂה'ת'עַצְמוֹ כְּאִלּוּ שֶׁהוּא לֹא מִסְתַּכֵּל, אֲבָל הוּא הִמְשִׁיךְ לִנְבֹּחַ:
"קְצָת יוֹתֵר מַהֵר, אַרְנ'וֹנִים! אֲנִי מְחַכֶּה לָכֶם!"
וְהָאַרְנָבִים הַקְּטַנִּים הִמְשִׁיכוּ לִ'תְרוֹצֵץ מִסָּבִיב לַקְּנֵ'סֻכָּר אֲבָל לֹא'צְלִיחוּ לְקַצֵּץ'תוֹ. מִפֹּה לְשָׁם הֵם שָׁמ'וּ פִּת'וֹם צִפּוֹר קְטַנָּה שָׁרָה מֵהַגַּג שֶׁלַּ'בַּיִת, וְהַמִּלִּים שֶׁלַּ'שִּׁיר הָיוּ כָּאֵלֶּה:
חַדְּדוּ אֶת הַשִּׁנַּיִם
וְנִשְׁכוּ בּוֹ חַת וּשְׁתַּיִם
נִשְׁכוּהוּ נִגְסוּהוּ –
וְכָכָה תִּשְׁבְּרוּהוּ.
הָאַרְנָבִים הַקְּטַנִּים שָׂמְחוּ נוֹרָא לִשְׁמֹעַ תָּ'עֵצָה הַזֹּאת, וְהֵם נָשְׁכוּ תַּ'קְּנֵ'סֻכָּר, וְעוֹד לִפְנֵי שֶׁדּוֹן שׁוּעָל הִסְפִּיק לָקוּם עַלָ'רַגְלַיִם שֶׁלּוֹ הֵם הֵבִיאוּ לוֹ חַתְ'כָה מֵהַקָּנֶה; וְדוֹן שׁוּעָל – הוּא'תְיַשֵּׁב בַּחֲזָרָה וְחָשַׁב וְחָשַׁב עַל אֵיזֶה תֵּרוּץ הָגוּן בִּשְׁבִיל לִבְלֹעַ תָּ'אַרְנָבִים הַקְּטַנִּים. אַחֲרֵי אֵיזֶה רְגָעִים הוּא קָם עַלָ'רַגְלַיִם שֶׁלּוֹ וְנִגַּשׁ לְמִסְנֶנֶת שֶׁהָיְתָה תְּלוּיָה עַלַ'קִּיר וְנָבַח:
"הֵי, אַתֶּם, אַרְנ'וֹנִים! קְחוּ תַּ'מִּסְנֶנֶת הַזֹּאת וְרוּצוּ אֶל הַנַּחַל וְהָבִיאוּ לִי קְצָת מַיִם קָרִים!"
הָאַרְנְבוֹנִים הַקְּטַנִּים אָצוּ רָצוּ לַנַּחַל, הֵם רָצוּ וְנִסּוּ לָקַחַת מִשָּׁם מַיִם בַּמִּסְנֶנֶת, אֲבָל כָּלַ'מַּיִם נָזְלוּ כַּמּוּבָן הַחוּצָה דֶּרֶךְ הַחֹרִים. הֵם נִסּוּ שׁוּבְפַּ'ם וְשׁוּבְפַּ'ם, וְהַמַּיִם נִשְׁפְּכוּ שׁוּבְפַּ'ם וְשׁוּבְפַּ'ם; וּבַסּוֹף 'תְיַשְּׁבוּ הָאַרְנְבוֹנִים עַלָ'אָרֶץ וְהִתְחִילוּ לִבְכּוֹת. וּפִת'וֹם בָּאָה הַצִּפּוֹר הַקְּטַנָּה וְהִתְיַשְּׁבָה עַלָ'עֵץ שֶׁמִּמּוּל וִ'תְחִילָה לָשִׁיר: וְהַמִּלִּים שֶׁלַּ'שִּׁיר הָיוּ כָּאֵלֶּה:
אִסְפוּ נָא חִישׁ חֹמֶר וּבֹץ בַּיָּדַיִם
וְסִתְמוּ אֶת נִקְבֵי הַמִּסְנֶנֶת חַת-שְׁתַּיִם;
הַחֹרִים יִסָּתְמוּ, לֹא יָנוּסוּ הַמַּיִם,
דּוֹן שׁוּעָל לֹא יַחְשׂף לְמוּלְכֶם הַשִּׁנַּיִם.
חַת-שְׁתַּיִם הֵם קָפְצוּ, הָאַרְנְבוֹנִים הַקְּטַנִּים, וְהֵם סָתְמוּ תַּ'חֹרִים שֶׁלַּ'מִּסְנֶנֶת שֶׁהִיא לֹא תִּדְלֹף, וְ'חַר כָּךְ הֵם הֵבִיאוּ תַּ'מַּיִם לְדוֹן שׁוּעָל. אֲבָל דּוֹן שׁוּעָל – הוּא'תְרַגֵּז נוֹרָא, וְהוּא קָם וְהִצְבִּיעַ עַל בּוּלֵ'ץ גָּדוֹל וְשָׁמֵן וְצִוָּה עַלָ'אַרְנְבוֹנִים שֶׁיְּגַלְגְּלוּ'תוֹ לָאֵשׁ. הַזַּאֲטוּטִים הַקְּטַנִּים נֶ'מְדוּ מִסָּבִיב לַבּוּלֵ'ץ, הֵם נֶ'מְדוּ, וְהֵם נִסּוּ לָ'רִים אוֹתוֹ בְּיַחַד, וְהֵם 'תַ'מְּצוּ וְהִזִּיעוּ כָּל כָּךְ שֶׁרָאוּ כּוֹכָבִים. אֲבָל הַבּוּלֵ'ץ – הוּא לֹא חָשַׁב לָזוּז. וּפִת'וֹם הֵם שָׁמְעוּ תַּ'צִּפּוֹר הַקְּטַנָּה מְזַמֶּרֶת וְשָׁרָה, וְהַמִּלִּים שֶׁלַּ'שִּׁיר הָיוּ כָּאֵלֶּה:
תִּירְקוּ טוּף-טוּף-טוּף לְכַפּוֹת הַיָּדַיִם
תַּ'מְדוּ מֵאֲחוֹרֵי הַבּוּל-עֵץ שְׁנַיִם-שְׁנַיִם,
תִּדְחֲפוּ'תוֹ קָדִימָה, בַּכַּפּוֹת, בָּרַגְלַיִם,
גַּלְגְּלוּ'תוֹ בְּיַחַד – וְהוּא יָזוּז חַת וּשְׁתַּיִם.
הֵם גִּלְגְּלוּ תַּ'בּוּלֵ'ץ, וּבְעֵרֶךְ בָּרֶגַע שֶׁהֵבִיאוּ'תוֹ לָאֵשׁ – אַבְּ'שֶׁלָּהֶם נִכְנַס הַבַּיְתָה בְּדִלּוּגִים, וְהַצִּפּוֹר הַקְּטַנָּה – הִיא עָפָה לָהּ וְנֶ'לְמָה. דּוֹן שׁוּעָל רָאָה שֶׁהַשָּׁלָל שֶׁלּוֹ נִשְׁמַט מִמֶּנּוּ, וְהוּא קָם וּבִקֵּשׁ סְלִיחָה וִ'תְכּוֹנֵן לָלֶכֶת הַחוּצָה.
"אוּלַי תִּשָּׁאֵר קְצָת וְנֹאכַל אֵיזֶה כִּבּוּד קַל בְּיַחַד, דּוֹן שׁוּעָל," אָמַר דּוֹן אַרְנָב, כָּכָה הוּא אָמַר. "מֵאָז שֶׁדּוֹן זְאֵב הִפְסִיק תַּ'בִּקּוּרִים שֶׁלּוֹ בַּבַּיִת הַזֶּה, אַנְ'מַרְגִּיש תַּ'צְמִי דֵּי בּוֹדֵד בַּלֵּילוֹת הָ'רֻכִּים הָאֵלֶּה," הוּא אָמַר.
אֲבָל דּוֹן שׁוּעָל – הוּא כִּפְתֵּר תָּ'אֲפֻדָה שֶׁלּוֹ עַד הַצַּוָּארוֹן וְהָלַךְ לוֹ הַבַּיְתָה. וְזֶה מָה שֶׁכְּדַאי גַּם לְךָ לַ'שׂוֹת עַכְשָׁו, חֲמוּדִי, 'פְּנֵי שֶׁאֲנִי רוֹאֶה תַּ'צֵּל שֶׁל אִמְ'שֶׁלְּךָ מִתְנוֹעֵעַ קָדִימָה וְאָחוֹרָה מוּלַ'חַלּוֹן, וְאַתָּה יוֹדֵעַ בְּדִיּוּק כָּמוֹנִי שֶׁזֶּהוּ סִימָן שֶׁהִיא מְחַכָּה לְךָ."
 ג'ים הָיָה בְּנוֹ שֶׁל קָאוּבּוֹי וְחַי בְּמִישׁוֹרֵי אָרִיזוֹנָה הַכַּבִּירִים. מֵאָבִיו לָמַד לְהָטִיל אֶת הַלָּסוֹ שֶׁלּוֹ בְּדִיּוּק מוֹפְתִי וְלִלְכֹּד בּוֹ סוּסֵי פֶּרֶא וּפָרִים צְעִירִים; וְאִלּוּ רַק הִשְׁתַּוָּה כּוֹחוֹ לִמְיֻמָּנוּתוֹ, לֹא הָיָה נוֹפֵל בְּכִשּׁוּרָיו מֵהַקָּאוּבּוֹי הַטּוֹב בְּיוֹתֵר בְּאָרִיזוֹנָה.
בְּגִיל שְׁתֵּים-עֶשְׂרֵה בִּקֵּר לָרִאשׁוֹנָה בַּמִּזְרָח, שֶׁבּוֹ הִתְגּוֹרֵר דּוֹדוֹ צַ'רְלְס, אֲחִי אָבִיו. מִטֶּבַע הַדְּבָרִים הֵבִיא אִתּוֹ אֶת הַלָּסוֹ שֶׁלּוֹ, כִּי הִתְגָּאָה בַּזְּרִיזוּת שֶׁבָּהּ הִשְׁלִיךְ אוֹתוֹ, וְרָצָה לְהַרְאוֹת לְדוֹדָנָיו מָה קָאוּבּוֹי מְסֻגָּל לַעֲשׂוֹת.
הַיְּלָדוֹת וְהַיְּלָדִים הָעִירוֹנִיִּים הִבִּיטוּ תְּחִלָּה בְּעִנְיָן רַב בְּגִ'ים כְּשֶׁהֵטִיל אֶת הַלָּסוֹ שֶׁלּוֹ עַל עַמּוּדִים וּכְלוֹנְסָאוֹת; אַךְ עַד מְהֵרָה הִשְׁתַּעַמְמוּ מִזֶּה, וַאֲפִלּוּ גִ'ים הֶחְלִיט שֶׁזֶּה לֹא סְפּוֹרְט הַיָּאֶה לֶעָרִים. 
אַךְ יוֹם אֶחָד בִּקֵּשׁ הַקַּצָּב מִגִּ'ים לְהוֹבִיל אֶת אֶחָד מִסּוּסָיו לַכְּפָר, אֶל שֶׁטַח מִרְעֶה שֶׁהֻזְמַן בִּשְׁבִילוֹ, וְגִ'ים הִסְכִּים בִּלְהִיטוּת. זֶה מִכְּבָר הִתְגַּעְגֵּעַ לִרְכִיבָה עַל גַּב סוּס, וְעַל מְנַת שֶׁיִּדְמֶה לוֹ כְּאִלּוּ חָזַר לַיָּמִים הַטּוֹבִים שֶׁל פַּעַם, לָקַח אִתּוֹ אֶת הַלָּסוֹ שֶׁלּוֹ. 
כָּל עוֹד רָכְבוּ בָּרְחוֹבוֹת שָׁמַר עַל אִפּוּק מַרְשִׁים, אַךְ מֵרֶגַע שֶׁהִגִּיעַ לַדְּרָכִים הַכַּפְרִיּוֹת הַפְּתוּחוֹת, הִתְלַקְּחָה רוּחוֹ בְּחֶדְוָה פְּרוּעָה, וְהוּא דִּרְבֵּן אֶת סוּסוֹ שֶׁל הַקַּצָּב עַד שֶׁהֵחֵל לִדְהֹר בִּמְהִירוּת וְאָץ לְדַרְכּוֹ כְּקָאוּבּוֹי אֲמִתִּי.
אַחַר כָּךְ הִתְאַוָּה לְמִדָּה גְּדוֹלָה עוֹד יוֹתֵר שֶׁל חֵרוּת, הֵסִיר אֶת הַמַּחְסוֹם בַּכְּנִיסָה לְשָׂדֶה גָּדוֹל וְהֵחֵל לִרְכֹּב כֹּה וָכֹה בָּאָחוּ וּלְהָטִיל אֶת הַלָּסוֹ שֶׁלּוֹ עַל בְּנֵי בָּקָר דִּמְיוֹנִיִּים בְּעוֹדוֹ צוֹרֵחַ וּמְצַוֵּחַ כְּאַוַּת נַפְשׁוֹ.
לְפֶתַע פִּתְאוֹם, כְּשֶׁהֵטִיל אֶת הַלָּסוֹ שֶׁלּוֹ לַמֶּרְחָק, נִתְפְּסָה הַלּוּלָאָה בִּדְבַר-מָה וְנִתְקַבְּעָה בְּגֹבַהּ מֵטֶר לְעֵרֶךְ מֵהַקַּרְקַע, וְהַחֶבֶל נִמְתַּח וְכִמְעַט שֶׁמָּשַׁךְ אֶת גִ'ים מֵעַל סוּסוֹ. 
הַדָּבָר הָיָה לֹא צָפוּי; יְתֵרָה מִזֹּאת, הוּא הָיָה מֻפְלָא; כִּי הַשָּׂדֶה נִרְאָה חָשׂוּף מִכֹּל וָכֹל. עֵינָיו שֶׁל גִ'ים נִפְעֲרוּ בְּתַדְהֵמָה, אַךְ הוּא יָדַע שֶׁלָּכַד דְּבַר-מָה כַּאֲשֶׁר נִשְׁמְעָה בַּת קוֹל: "הֵי, שַׁחְרֵר אוֹתִי! שַׁחְרֵר, אָמַרְתִּי! אַתָּה לֹא מֵבִין מָה עָשִׂיתָ?"
גִ'ים לֹא הֵבִין, וְגַם לֹא הָיְתָה לוֹ שׁוּם כַּוָּנָה לְשַׁחְרֵר אֶת הַלָּסוֹ שֶׁלּוֹ עַד שֶׁיְּגַלֶּה בְּמָה נִתְפְּסָה הַלּוּלָאָה. וְלָכֵן נֶעֱזַר בְּתַכְסִיס יָשָׁן שֶׁלִּמֵּד אוֹתוֹ אָבִיו, הֵאִיץ בְּסוּסוֹ שֶׁל הַקַּצָּב וְהֵחֵל לִרְכֹּב בְּמַעְגָּל סְבִיב הַנְּקֻדָּה שֶׁבָּהּ נִתְפַּס הַלָּסוֹ.
כְּכָל שֶׁהִתְקָרֵב אֶל טַרְפּוֹ, רָאָה אֶת הַחֶבֶל נִכְרָךְ בְּלוּלָאוֹת, אַךְ הָיָה נִדְמֶה שֶׁאֵין בְּתוֹכָן דָּבָר, לְבַד מֵאֲוִיר. קָצֶה אֶחָד שֶׁל הַלָּסוֹ הָיָה צָמוּד בְּטַבַּעַת אֶל הָאֻכָּף, וְכַאֲשֶׁר הַחֶבֶל כְּבָר הָיָה מְלֻפָּף כִּמְעַט כֻּלּוֹ וְהַסּוּס נִסָּה לְהִתְרַחֵק וְהֵחֵל לִנְשֹׁף בְּאֵימָה, יָרַד גִ'ים מֵאֻכָּפוֹ. הוּא אָחַז בַּמּוֹשְׁכוֹת בְּיָדוֹ הָאַחַת וְעָקַב אַחֲרֵי הַחֶבֶל, וְכַעֲבֹר שְׁנִיָּה רָאָה זָקֵן מְלֻפָּף כֻּלּוֹ בְּלוּלְאוֹת הַלָּסוֹ.
רֹאשׁוֹ הָיָה קֵרֵחַ וְחָשׂוּף, אַךְ זָקָן לָבָן אָרֹךְ הִשְׁתַּלְשֵׁל לוֹ עַד מָתְנָיו. עַל גּוּפוֹ הָיְתָה מוּטֶלֶת גְּלִימָה רְפוּיָה מִפִּשְׁתָּן לָבָן עָדִין. בְּיָדוֹ הָאַחַת נָשָׂא חֶרְמֵשׁ כַּבִּיר, וְתַחַת בֵּית שֶׁחְיוֹ הָאַחֵר נָשָׂא שְׁעוֹן חוֹל.
בְּעוֹד גִ'ים בּוֹהֶה בּוֹ בִּפְלִיאָה פָּתַח הַיָּשִׁישׁ הַנִּכְבָּד וְאָמַר בְּקוֹל נִרְגָּז: "קָדִימָה, נוּ – הָסֵר אֶת הַחֶבֶל הַזֶּה תֶּכֶף וּמִיָּד! מֵרֹב הַשְּׁטוּיוֹת שֶׁלְּךָ עָצַרְתָּ אֶת הָעוֹלָם כֻּלּוֹ! נוּ – מָה אַתָּה בּוֹהֶה? אַתָּה לֹא יוֹדֵעַ מִי אֲנִי?"
"לֹא," אָמַר גִ'ים, מֻטְרָד.
"אָז דַּע לְךָ שֶׁאֲנִי הַזְּמַן – אַבָּא-זְמַן! עַכְשָׁו הִזְדָּרֵז וְשַׁחְרֵר אוֹתִי – אִם אַתָּה רוֹצֶה שֶׁהָעוֹלָם יִתְנַהֵל כְּסִדְרוֹ."
"אֵיךְ זֶה שֶׁתָּפַסְתִּי אוֹתְךָ?" שָׁאַל גִ'ים מִבְּלִי לַעֲשׂוֹת שׁוּם פְּעֻלָּה לְשִׁחְרוּר הָאָסִיר שֶׁלּוֹ.
"אֲנִי לֹא יוֹדֵעַ. מֵעוֹלָם עוֹד לֹא נִלְכַּדְתִּי," רָטַן אַבָּא-זְמַן. "אֲבָל אֲנִי מֵנִיחַ שֶׁזֶּה מִשּׁוּם שֶׁבְּרֹב טִמְטוּמְךָ הֵטַלְתָּ אֶת הַלָּסוֹ שֶׁלְּךָ עַל לֹא-כְלוּם."
"לֹא רָאִיתִי אוֹתְךָ," אָמַר גִ'ים.
"מוּבָן שֶׁלֹּא. אֵינִי נִרְאֶה לְעֵינֵי יְצוּרֵי אֱנוֹשׁ, אֶלָּא אִם כֵּן הֵם מִתְקָרְבִים לְמֶרְחַק מֵטֶר מִמֶּנִּי. וַאֲנִי דּוֹאֵג שֶׁיִּשָּׁאֲרוּ בְּמֶרְחָק רַב מִזֶּה. לָכֵן חָצִיתִי אֶת הַשָּׂדֶה הַזֶּה, הֵנַחְתִּי שֶׁלֹּא יִהְיֶה בּוֹ אִישׁ. וְהַכֹּל הָיָה מִסְתַּדֵּר עַל הַצַּד הַטּוֹב בְּיוֹתֵר אִלְמָלֵא הַלָּסוֹ הַמְּעַצְבֵּן שֶׁלְּךָ. קָדִימָה," הוֹסִיף בְּזַעַף, "אַתָּה מִתְכַּוֵּן לְהָסִיר מִמֶּנִּי אֶת הַחֶבֶל הַזֶּה?"
"לָמָּה לִי?" שָׁאַל גִ'ים.
"כִּי כָּל הַדְּבָרִים בָּעוֹלָם חָדְלוּ מִתְּנוּעָתָם בָּרֶגַע שֶׁלָּכַדְתָּ אוֹתִי. אֲנִי מֵנִיחַ שֶׁאֵינְךָ רוֹצֶה לָשִׂים קֵץ לְכָל הַיְּגִיעָה וְהַהֲנָאָה, לְכָל הַמִּלְחָמָה וְהָאַהֲבָה, לָאֻמְלָלוּת וְלַשְּׁאַפְתָּנוּת וּלְכָל הַיֶּתֶר, נָכוֹן? שׁוּם שָׁעוֹן לֹא תִּקְתֵּק מֵרֶגַע שֶׁכָּרַכְתָּ אוֹתִי כָּאן כְּמוֹ מוּמְיָה!"
גִ'ים צָחַק. הָיָה מַצְחִיק בֶּאֱמֶת לִרְאוֹת אֶת הַזָּקֵן כְּשֶׁהַחֶבֶל כָּרוּךְ לוֹ סָבִיב-סָבִיב מִן הַבִּרְכַּיִם וְעַד לַסַּנְטֵר.
"יַעֲשֶׂה לְךָ טוֹב לָנוּחַ," אָמַר הַנַּעַר. "מִכָּל מָה שֶׁשָּׁמַעְתִּי, אַתָּה חַי חַיִּים דֵּי עֲמוּסִים."
"אָכֵן כָּךְ," הֵשִׁיב אַבָּא-זְמַן בַּאֲנָחָה. "בָּזֶה הָרֶגַע מְחַכִּים לִי בְּקַמְצַ'טְקָה. לֹא יַעֲלֶה עַל הַדַּעַת שֶׁנַּעַר קָטָן אֶחָד יְשַׁבֵּשׁ אֶת כָּל אוֹרְחוֹתַי!"
"מָה לַעֲשׂוֹת!" אָמַר גִ'ים בְּגִחוּךְ. "אֲבָל אִם הָעוֹלָם עָצַר, כְּבָר לֹא מְשַׁנֶּה אִם הוּא יֵצֵא לְהַפְסָקָה קְצָת יוֹתֵר אֲרֻכָּה. בָּרֶגַע שֶׁאֲשַׁחְרֵר אוֹתְךָ, הַזְּמַן שׁוּב יָעוּף. אֵיפֹה הַכְּנָפַיִם שֶׁלְּךָ?"
"אֵין לִי שׁוּם כְּנָפַיִם," הֵשִׁיב הַזָּקֵן. "זוֹ מַעֲשִׂיָּה שֶׁרָקַח מִישֶׁהוּ שֶׁמֵּעוֹלָם לֹא רָאָה אוֹתִי. לְמַעֲשֶׂה, אֲנִי נָע דֵּי לְאַט."
"אֲנִי מֵבִין, אַתָּה לוֹקֵחַ תַּ'זְּמַן," הֵעִיר הַנַּעַר. "מָה אַתָּה עוֹשֶׂה עִם הַחֶרְמֵשׁ הַזֶּה?"
"קוֹצֵר אֲנָשִׁים," אָמַר הַיָּשִׁישׁ. "בְּכָל פַּעַם שֶׁאֲנִי מֵנִיף אֶת הַחֶרְמֵשׁ שֶׁלִּי, מִישֶׁהוּ מֵת."
"אָז צְרִיכִים לָתֵת לִי מֵדַלְיָה עַל זֶה שֶׁאֲנִי מַחְזִיק אוֹתְךָ קָשׁוּר כָּאן," אָמַר גִ'ים. "יִהְיוּ כַּמָּה אֲנָשִׁים שֶׁיִּחְיוּ עוֹד קְצָת."
"אֲבָל הֵם לֹא יֵדְעוּ אֶת זֶה," אָמַר אַבָּא-זְמַן בְּחִיּוּךְ עָצוּב, "וְלָכֵן לֹא יָפִיקוּ מִזֶּה שׁוּם תּוֹעֶלֶת. מוּטָב שֶׁתְּשַׁחְרֵר אוֹתִי מִיָּד וְזֶהוּ."
"לֹא," אָמַר גִ'ים בִּנְחִישׁוּת. "יִתָּכֵן שֶׁלְּעוֹלָם לֹא אֶלְכֹּד אוֹתְךָ שׁוּב; אָז אֲנִי אַחְזִיק בְּךָ עוֹד קְצָת וְאֶרְאֶה אֵיךְ הָעוֹלָם מִתְקַדֵּם בִּלְעָדֶיךָ."
אוֹ-אָז הֵנִיף אֶת הַזָּקֵן הַכָּבוּל עַל גַּב סוּסוֹ שֶׁל הַקַּצָּב, וּלְאַחַר שֶׁעָלָה גַּם הוּא עַל הָאֻכָּף, פָּנָה בַּחֲזָרָה אֶל הָעֲיָרָה, יָדוֹ הָאַחַת אוֹחֶזֶת בַּשָּׁבוּי שֶׁלּוֹ וְהָאַחֶרֶת בַּמּוֹשְׁכוֹת.
כְּשֶׁהִגִּיעַ לַדֶּרֶךְ נָפְלָה עֵינוֹ עַל מַרְאֶה מְשֻׁנֶּה. סוּס וַעֲגָלָה עָמְדוּ עַל אֵם הַדֶּרֶךְ, הַסּוּס בְּעִצּוּמָהּ שֶׁל רִיצָה קַלָּה, רֹאשׁוֹ נִשָּׂא אֶל-עָל וּשְׁתַּיִם מֵרַגְלָיו בָּאֲוִיר, וּבְכָל זֹאת קָפוּא לְגַמְרֵי. בָּעֲגָלָה הָיוּ יְשׁוּבִים אִישׁ וְאִשָּׁה דּוֹמְמִים וְנֻקְשִׁים מַמָּשׁ כַּאֲבָנִים.
"כָּכָה זֶה כְּשֶׁאֵין זְמַן!" נֶאֱנַח הַזָּקֵן. "הֲלוֹא תְּשַׁחְרֵר אוֹתִי כָּעֵת?"
"עוֹד לֹא," הֵשִׁיב הַנַּעַר.
הוּא הִמְשִׁיךְ לִרְכֹּב עַד שֶׁהִגִּיעַ לָעִיר, שֶׁבָּהּ עָמְדוּ הָאֲנָשִׁים כֻּלָּם בְּדִיּוּק בְּאוֹתָן תְּנוּחוֹת שֶׁהָיוּ בָּהֶן כַּאֲשֶׁר גִ'ים לָכַד אֶת אַבָּא-זְמַן בַּלָּסוֹ שֶׁלּוֹ. הַנַּעַר עָצַר מוּל חֲנוּת כֹּלְבּוֹ גְּדוֹלָה, קָשַׁר אֶת סוּסוֹ לִכְלוֹנָס וְנִכְנַס פְּנִימָה. הַזַּבָּנִים שָׁקְלוּ סְחוֹרוֹת וְהִצִּיגוּ דֻּגְמוֹת בַּדִּים לְשׁוּרוֹת הַלָּקוֹחוֹת שֶׁמּוּלָם, אַךְ דּוֹמֶה הָיָה שֶׁכֻּלָּם הָפְכוּ לְפֶתַע פִּתְאוֹם לִפְסָלִים.
הָיָה בַּמַּרְאֶה מַשֶּׁהוּ מַטְרִיד עַד מְאוֹד, וּצְמַרְמֹרֶת קָרָה הֵחֵלָּה לַעֲבֹר מַעְלָה-מַטָּה בְּגַבּוֹ שֶׁל גִ'ים; כֵּיוָן שֶׁכָּךְ מִהֵר וְיָצָא הַחוּצָה.
עַל שְׂפַת הַמִּדְרָכָה יָשַׁב קַבְּצָן מִסְכֵּן וְנָכֶה שֶׁפָּשַׁט אֶת כּוֹבָעוֹ, וּלְיָדוֹ עָמַד אָדוֹן בִּבְגָדִים הֲדוּרִים שֶׁהִתְכַּוֵּן לְהַשְׁלִיךְ לוֹ פְּרוּטָה. גִ'ים יָדַע שֶׁמְּדֻבָּר בְּאִישׁ עָשִׁיר מְאוֹד, אַךְ קַמְצָן לְמַדַּי, וְלָכֵן הִרְשָׁה לְעַצְמוֹ לְשַׁרְבֵּב אֶת יָדוֹ אֶל כִּיסוֹ שֶׁל הָאִישׁ וְלִשְׁלֹף מִשָּׁם אֶת אַרְנָקוֹ, שֶׁבּוֹ הָיָה מַטְבֵּעַ זָהֹב שֶׁל 20 דּוֹלָר. אֶת הַמַּטְבֵּעַ הַנּוֹצֵץ הַזֶּה תָּחַב בֵּין אֶצְבְּעוֹתָיו שֶׁל הָאָדוֹן בִּמְקוֹמָהּ שֶׁל הַפְּרוּטָה, וְאָז הֶחְזִיר אֶת הָאַרְנָק לְכִיסוֹ שֶׁל הֶעָשִׁיר.
"הַנְּדָבָה הַזֹּאת תַּפְתִּיעַ אוֹתוֹ כְּשֶׁיִּתְעוֹרֵר לְחַיִּים," חָשַׁב הַנַּעַר.
הוּא שָׁב וְעָלָה עַל גַּב הַסּוּס וְרָכַב הָלְאָה לְאֹרֶךְ הָרְחוֹב. כְּשֶׁחָלַף עַל פְּנֵי הַחֲנוּת שֶׁל יְדִידוֹ הַקַּצָּב, הִבְחִין בְּכַמָּה נִתְחֵי בָּשָׂר תְּלוּיִים בַּחוּץ.
"אֲנִי חוֹשֵׁשׁ שֶׁהַבָּשָׂר יֵרָקֵב," הֵעִיר.
"כְּדֵי שֶׁבָּשָׂר יֵרָקֵב דָּרוּשׁ זְמַן," עָנָה הַזָּקֵן.
זֶה נִשְׁמַע לְגִ'ים מוּזָר, אַךְ נָכוֹן.
"נִרְאֶה שֶׁהַזְּמַן מִתְעָרֵב בְּכָל מָה שֶׁקּוֹרֶה," אָמַר.
"כֵּן; שָׁבִיתָ אֶת הָאִישִׁיּוּת הַחֲשׁוּבָה בְּיוֹתֵר בָּעוֹלָם," נֶאֱנַק הַזָּקֵן; "וְאֵין לְךָ מַסְפִּיק שֵׂכֶל לְשַׁחְרֵר אוֹתוֹ."
גִ'ים לֹא הֵשִׁיב, וְעַד מְהֵרָה הִגִּיעוּ אֶל בֵּית דּוֹדוֹ, וְשָׁם שָׁב וְיָרַד מֵעַל גַּב הַסּוּס. הָרְחוֹב הָיָה מָלֵא בְּחַיּוֹת מַשָּׂא וּבַאֲנָשִׁים, אַךְ כֻּלָּם הָיוּ חַסְרֵי תְּנוּעָה. שְׁנֵי דּוֹדָנָיו הַקְּטַנִּים בְּדִיּוּק יָצְאוּ בַּשַּׁעַר בְּדַרְכָּם אֶל בֵּית הַסֵּפֶר, וּבִידֵיהֶם סִפְרֵיהֶם וְלוּחוֹת הַצִּפְחָה שֶׁלָּהֶם; עַל מְנַת לֹא לְהַפִּיל אוֹתָם אַרְצָה נֶאֱלַץ גִ'ים לְדַלֵּג מֵעַל הַגָּדֵר.
בַּטְּרַקְלִין רָאָה אֶת דּוֹדָתוֹ קוֹרֵאת בְּכִתְבֵי הַקֹּדֶשׁ. הִיא עָמְדָה לַהֲפֹךְ דַּף כְּשֶׁהַזְּמַן עָמַד מִלֶּכֶת. בַּחֲדַר הָאֹכֶל מָצָא אֶת דּוֹדוֹ, שֶׁסִּיֵּם זֶה עַתָּה אֶת אֲרוּחַת הַצָּהֳרַיִם. פִּיו הָיָה פָּעוּר, וּמַזְלְגוֹ רִחֵף בְּדִיּוּק לְפָנָיו, וְאִלּוּ עֵינָיו הָיוּ קְבוּעוֹת בָּעִתּוֹן הַמְּקֻפָּל שֶׁלְּיָדוֹ. גִ'ים לָקַח לְעַצְמוֹ אֶת הַפַּשְׁטִידָה שֶׁל דּוֹדוֹ, וּבְעוֹדוֹ אוֹכֵל יָצָא אֶל הַשָּׁבוּי שֶׁלּוֹ.
"יֵשׁ דָּבָר אֶחָד שֶׁאֲנִי לֹא מֵבִין," אָמַר.
"מָה בְּדִיּוּק?" שָׁאַל אַבָּא-זְמַן.
"אֵיךְ זֶה שֶׁאֲנִי יָכוֹל לְהִסְתּוֹבֵב חָפְשִׁי כְּשֶׁכֻּלָּם… כְּשֶׁכֻּלָּם… קְפוּאִים?"
"זֶה מִשּׁוּם שֶׁאֲנִי הָאָסִיר שֶׁלְּךָ," הֵשִׁיב בֶּן-שִׂיחוֹ. "כָּעֵת תּוּכַל לַעֲשׂוֹת בַּזְּמַן מָה שֶׁתֶּחְפַּץ. אַךְ אִם לֹא תִּזָּהֵר, עוֹד תַּעֲשֶׂה מַשֶּׁהוּ שֶׁתִּתְחָרֵט עָלָיו."
גִ'ים הִשְׁלִיךְ אֶת הַקְּרוּם שֶׁל הַפַּשְׁטִידָה אֶל צִפּוֹר שֶׁעָמְדָה עַל בְּלִימָה בָּאֲוִיר, בַּמָּקוֹם שֶׁבּוֹ הִתְעוֹפְפָה כְּשֶׁהַזְּמַן עָמַד מִלֶּכֶת.
"בְּכָל מִקְרֶה," צָחַק, "אֲנִי חַי יוֹתֵר מִכֻּלָּם. אַף אֶחָד כְּבָר לֹא יוּכַל לְהַשִּׂיג אוֹתִי."
"לְכָל חַיִּים פֶּרֶק הַזְּמַן הַמֻּקְצֶה לָהֶם," אָמַר הַזָּקֵן. "כְּשֶׁתִּחְיֶה אֶת מִדַּת הַזְּמַן שֶׁהֻקְצְבָה לְךָ, חֶרְמֵשִׁי יִקְצֹר אוֹתְךָ."
"שָׁכַחְתִּי מֵהַחֶרְמֵשׁ שֶׁלְּךָ," אָמַר גִ'ים בַּאֲרֶשֶׁת מְהֻרְהֶרֶת.
אוֹ-אָז נִכְנְסָה בַּנַּעַר רוּחַ מְשׁוּבָה, כִּי עָלָה עַל דַּעְתּוֹ שֶׁהִזְדַּמְּנוּת כָּזוֹ לְשַׁעֲשׁוּעִים לֹא תִּזְדַּמֵּן שׁוּב לְעוֹלָם. עַל מְנַת שֶׁלֹּא יִבְרַח, קָשַׁר אֶת אַבָּא-זְמַן אֶל הַכְּלוֹנָס בְּפֶתַח בֵּיתוֹ שֶׁל הַדּוֹד וְאָז חָצָה אֶת הָרְחוֹב לַמַּכֹּלֶת הַפִּנָּתִית.
אוֹתוֹ בֹּקֶר מַמָּשׁ נָזַף בַּעַל הַמַּכֹּלֶת בְּגִ'ים כַּאֲשֶׁר דָּרַךְ בְּטָעוּת עַל סַל מְלֵא לֶפֶת. כֵּיוָן שֶׁכָּךְ הָלַךְ הַנַּעַר אֶל יַרְכְּתֵי הַמַּכֹּלֶת וּפָתַח אֶת הַבֶּרֶז שֶׁל חָבִית הַדִּבְשָׁה.
"אֵיזֶה בָּלָגָן נֶחְמָד יִהְיֶה פֹּה כְּשֶׁהַזְּמַן יַתְחִיל לִשְׁפֹּךְ אֶת הַדְּבַשׁ עַל כָּל הָרִצְפָּה," אָמַר גִ'ים וְצָחַק.
קְצָת הָלְאָה, בְּהֶמְשֵׁךְ הָרְחוֹב, הָיְתָה מִסְפָּרָה. וּבְכִסֵּא הַסַּפָּר רָאָה גִ'ים אֶת הָאִישׁ שֶׁכָּל הַנְּעָרִים הִכְתִּירוּ כָּ"אִישׁ הֲכִי רָשָׁע בָּעִיר". הַהוּא בְּהֶחְלֵט לֹא אָהַב אֶת הַנְּעָרִים, וְהַנְּעָרִים יָדְעוּ זֹאת. הַסַּפָּר בְּדִיּוּק עָמַד לַחְפֹּף אֶת שְׂעָרוֹ שֶׁל הָאִישׁ כַּאֲשֶׁר הַזְּמַן נִלְכַּד. גִ'ים רָץ לְבֵית הַמִּרְקַחַת, מָצָא שָׁם בַּקְבּוּק דֶּבֶק, חָזַר וְיָצַק אוֹתוֹ עַל שְׂעָרוֹ הַסָּתוּר שֶׁל הַשָּׁכֵן הַשָּׂנוּא.
"זֶה בֶּטַח יַפְתִּיעַ אוֹתוֹ כְּשֶׁיִּתְעוֹרֵר," חָשַׁב גִ'ים.
בֵּית הַסֵּפֶר עָמַד בְּקִרְבַת מָקוֹם. גִ'ים נִכְנַס וְגִלָּה שָׁם רַק תַּלְמִידִים סְפוּרִים. אֲבָל הַמּוֹרֶה יָשַׁב אֶל שֻׁלְחָנוֹ, קוֹדֵר וְזוֹעֵף כְּהֶרְגֵּלוֹ.
גִ'ים נָטַל פִּסַּת גִּיר וְרָשַׁם עַל הַלּוּחַ בְּאוֹתִיּוֹת גְּדוֹלוֹת אֶת הַמִּלִּים הַבָּאוֹת: "כָּל תַּלְמִיד מִתְבַּקֵּשׁ לִצְרֹחַ בָּרֶגַע שֶׁהוּא נִכְנָס לַחֶדֶר. הוּא מִתְבַּקֵּשׁ גַּם לְהַשְׁלִיךְ אֶת הַסְּפָרִים שֶׁלּוֹ עַל רֹאשׁוֹ שֶׁל הַמּוֹרֶה. עַל הֶחָתוּם, פְּרוֹפ' שַׁארְפּ."
"זֶה בֶּטַח יַעֲשֶׂה מְהוּמָה כַּהֹגֶן," מִלְמֵל הַקֻּנְדָּס כְּשֶׁהִתְרַחֵק מִשָּׁם.
בְּקֶרֶן הָרְחוֹב עָמַד הַשּׁוֹטֵר מָאלִיגָן שָׁקוּעַ בְּשִׂיחָה עִם הָעַלְמָה סְקְרַאפֶּל הַזְּקֵנָה, הָרְכִילָאִית הֲכִי גְּדוֹלָה בָּעֲיָרָה, שֶׁתָּמִיד שָׂמְחָה לוֹמַר מַשֶּׁהוּ לֹא נָעִים עַל שְׁכֵנֶיהָ. גִ'ים חָשַׁב שֶׁאָסוּר לְהַחְמִיץ הִזְדַּמְּנוּת כָּזֹאת. עַל כֵּן הֵסִיר אֶת כֻּמְתָּתוֹ שֶׁל הַשּׁוֹטֵר וְאֶת מְעִילוֹ בַּעַל כַּפְתּוֹרֵי הַפְּלִיז וְהִלְבִּישׁ בָּהֶם אֶת הָעַלְמָה סְקְרַאפֶּל, וְאִלּוּ אֶת מִגְבַּעְתָּהּ הַמְּעֻטֶּרֶת בִּסְרָטִים וּבְנוֹצוֹת הֵנִיחַ נִמְרָצוֹת עַל רֹאשׁוֹ שֶׁל הַשּׁוֹטֵר.
הַתּוֹצָאָה הָיְתָה מַצְחִיקָה כָּל כָּךְ שֶׁהַנַּעַר צָחַק בְּקוֹל, וּמִכֵּיוָן שֶׁאֲנָשִׁים לֹא מְעַטִּים עָמְדוּ לְיַד הַפִּנָּה, הָיָה גִ'ים בָּטוּחַ שֶׁהָעַלְמָה סְקְרַאפֶּל וְהַשּׁוֹטֵר מָאלִיגָן יָקִימוּ מְהוּמָה כְּשֶׁהַזְּמַן יִפְתַּח שׁוּב בְּמַסְּעוֹתָיו.
אוֹ-אָז נִזְכַּר הַקָּאוּבּוֹי הַצָּעִיר בַּאֲסִירוֹ וְעָשָׂה אֶת דַּרְכּוֹ חֲזָרָה אֶל הַכְּלוֹנָס. כְּשֶׁהִגִּיעַ לְמֶרְחַק מֵטֶר מִמֶּנּוּ, רָאָה אֶת אַבָּא-זְמַן מַמְשִׁיךְ לַעֲמֹד בְּסַבְלָנוּת בֵּין לוּלְאוֹת הַלָּסוֹ. וּבְכָל זֹאת הוּא נִרְאָה זוֹעֵם וְנִרְגָּז וְנָהַם בְּקוֹל גָּדוֹל: "נוּ, מָתַי אַתָּה מִתְכַּוֵּן לְשַׁחְרֵר אוֹתִי?"
"חָשַׁבְתִּי קְצָת עַל הַחֶרְמֵשׁ הַמַּגְעִיל שֶׁלְּךָ," אָמַר גִ'ים.
"מָה אִתּוֹ?" שָׁאַל אַבָּא-זְמַן.
"אִם אֲנִי אֲשַׁחְרֵר אוֹתְךָ, אוּלַי יָשָׁר תָּנִיף אוֹתוֹ עָלַי כְּדֵי לְהִתְנַקֵּם בִּי," הֵשִׁיב הַנַּעַר.
אַבָּא-זְמַן הִבִּיט בּוֹ בְּמַבָּט חָמוּר, אוּלָם הֵשִׁיב: "אֲנִי מַכִּיר נְעָרִים כְּבָר אַלְפֵי שָׁנִים, וְיָדוּעַ לִי כַּמּוּבָן שֶׁהֵם שׁוֹבָבִים וּפוֹחֲזִים. אֲבָל אֲנִי אוֹהֵב נְעָרִים, כִּי הֵם גְּדֵלִים וְהוֹפְכִים לִגְבָרִים וּמְמַלְּאִים אֶת עוֹלָמִי. אִלּוּ לָכַד אוֹתִי גֶּבֶר בְּטָעוּת, כְּשֵׁם שֶׁלָּכַדְתָּ אוֹתִי אַתָּה, הָיִיתִי יָכוֹל לְהַפְחִיד אוֹתוֹ וְלִגְרֹם לוֹ לְשַׁחְרֵר אוֹתִי מִיָּד; אֲבָל נְעָרִים קָשֶׁה יוֹתֵר לְהַפְחִיד. אֵין לִי מִי-יוֹדֵעַ-מָה טְעָנוֹת אֵלֶיךָ, גַּם אֲנִי הָיִיתִי נַעַר, מִזְּמַן, כְּשֶׁהָעוֹלָם הָיָה חָדָשׁ. אֲבָל לָבֶטַח כְּבָר הִשְׁתַּעֲשַׁעְתָּ בִּי דֵּי הַצֹּרֶךְ, וְכָעֵת אֲנִי מְקַוֶּה שֶׁתְּגַלֶּה כָּבוֹד רָאוּי לְשֵׂיבָתִי. שַׁחְרֵר אוֹתִי, וּבִתְמוּרָה אֲנִי מַבְטִיחַ לִשְׁכֹּחַ לְגַמְרֵי שֶׁנִּשְׁבֵּיתִי. כָּךְ אוֹ כָּךְ, הַתַּקְרִית לֹא תְּחוֹלֵל נֶזֶק גָּדוֹל, כִּי אִישׁ לֹא יְגַלֶּה לְעוֹלָם שֶׁהַזְּמַן נֶעֱצַר לְמֶשֶׁךְ כְּשָׁלוֹשׁ שָׁעוֹת."
"בְּסֵדֶר," אָמַר גִ'ים בְּעַלִּיזוּת, "הִבְטַחְתָּ לֹא לִקְצֹר אוֹתִי, לָכֵן אֲשַׁחְרֵר אוֹתְךָ." אֲבָל הָיְתָה לוֹ תְּחוּשָׁה שֶׁכַּאֲשֶׁר יַחְזְרוּ לְחַיִּים, יִהְיוּ כַּמָּה אֲנָשִׁים בָּעֲיָרָה שֶׁיַּחְשְׁדוּ שֶׁהַזְּמַן עָמַד מִלֶּכֶת.
בִּזְהִירוּת שִׁחְרֵר אֶת הַזָּקֵן מֵהַחֶבֶל, וְהַהוּא, בָּרֶגַע שֶׁהִשְׁתַּחְרֵר, הִכְתִּיף מִיָּד אֶת חֶרְמֵשׁוֹ, הֵיטִיב אֶת גְּלִימָתוֹ הַלְּבָנָה וְהִנְהֵן בְּבִרְכַּת שָׁלוֹם.
כַּעֲבֹר רֶגַע נֶעֱלַם, וּבְקוֹל רַחַשׁ וְרִשְׁרוּשׁ וּסְאוֹן פְּעִילוּת שָׁב הָעוֹלָם לְחַיִּים וְהִמְשִׁיךְ לְהִתְנַהֵל לוֹ כְּתָמִיד.
גִ'ים גִּלְגֵּל אֶת הַלָּסוֹ שֶׁלּוֹ, עָלָה עַל סוּסוֹ שֶׁל הַקַּצָּב וְרָכַב בְּאִטִּיּוּת לְאֹרֶךְ הָרְחוֹב.
צְרָחוֹת רָמוֹת עָלוּ מֵהַפִּנָּה, שֶׁבָּהּ הִתְכַּנֵּס עַד מְהֵרָה הָמוֹן גָּדוֹל שֶׁל אֲנָשִׁים. מִמְּקוֹם מוֹשָׁבוֹ עַל הַסּוּס רָאָה גִ'ים אֶת הָעַלְמָה סְקְרַאפֶּל, לְבוּשָׁה בְּמַדָּיו שֶׁל הַשּׁוֹטֵר, מְנוֹפֶפֶת בְּאֶגְרוֹפֶיהָ בְּכַעַס מוּל פָּנָיו, בְּעוֹד מָאלִיגָן רוֹקֵעַ בְּזַעַם עַל מִגְבַּעְתָּהּ שֶׁל הַגְּבֶרֶת, שֶׁאוֹתָהּ תָּלַשׁ מַעַל רֹאשׁוֹ לְקוֹל קְרִיאוֹת הַלַּעַג שֶׁל הַקָּהָל.
כְּשֶׁעָבַר עַל פְּנֵי בֵּית הַסֵּפֶר שָׁמַע מַקְהֵלָה כַּבִּירָה שֶׁל צְרָחוֹת וְיָדַע שֶׁפְּרוֹפ' שַׁארְפּ מִתְקַשֶּׁה לְדַכֵּא אֶת הַמְּהוּמָה שֶׁחוֹלְלָה הַהוֹדָעָה עַל הַלּוּחַ.
מִבַּעַד לְחַלּוֹן הַמִּסְפָּרָה רָאָה אֶת "הָאִישׁ הֲכִי רָשָׁע בָּעֲיָרָה" מַכֶּה אֶת הַסַּפָּר בַּמִּבְרֶשֶׁת כַּאֲחוּז טֵרוּף, בְּעוֹד שַׂעֲרוֹתָיו מִזְדַּקְּרוֹת בְּנֻקְשׁוּת לְכָל הַכִּוּוּנִים כְּרוֹבִים מְכֻדָּנִים. אֵד, בַּעַל הַמַּכֹּלֶת, יָצָא בְּרִיצָה מֵהַחֲנוּת וְצָרַח "אֵשׁ!" בְּעוֹד נַעֲלָיו מוֹתִירוֹת שֹׁבֶל דִּבְשָׁה בַּאֲשֶׁר פָּנָה.
לִבּוֹ שֶׁל גִ'ים נִמְלָא גִּיל, וְהוּא עָלַץ עַל הַהִתְרַגְּשׁוּת שֶׁחוֹלֵל, כַּאֲשֶׁר מִישֶׁהוּ אָחַז בְּרַגְלוֹ וּמָשַׁךְ אוֹתוֹ מֵעַל הַסּוּס.
"מַ'תָּה עוֹשֶׂה פֹּה, מְנֻוָּל?" זָעַק הַקַּצָּב בְּכַעַס, "לֹא הִבְטַחְתָּ לָשִׂים אֶת הַבְּהֵמָה הַזֹּאת בַּמִּרְעֶה שֶׁל פְּלִימְפְּטוֹן? וְעַכְשָׁו אֲנִי מוֹצֵא אוֹתְךָ פֹּה רוֹכֵב לְךָ עַל הַמִּסְכֵּן כְּמוֹ אֵיזֶה גֶ'נְטְלְמֶן בַּטְלָן!"
"בְּחַיַּי," אָמַר גִ'ים, מֻפְתָּע; "שָׁכַחְתִּי לְגַמְרֵי מֵהַסּוּס!"
*******************************************************************************
סִפּוּר זֶה נוֹעָד לְלַמְּדֵנוּ עַל חֲשִׁיבוּתוֹ הָעֶלְיוֹנָה שֶׁל הַזְּמַן וְעַל הָאִוֶּלֶת בְּכָל נִסָּיוֹן לַעֲצֹר אוֹתוֹ. שֶׁכֵּן אִם תַּצְלִיחוּ, כְּמוֹ גִ'ים, לְהַעֲמִיד אֶת הַזְּמַן מִלֶּכֶת, יַהֲפֹךְ הָעוֹלָם עַד מְהֵרָה לְמָקוֹם מְשַׁעֲמֵם, וְהַחַיִּים יִהְיוּ בְּהֶחְלֵט לֹא נְעִימִים.
