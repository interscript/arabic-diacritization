חוֹק־יְסוֹד: נְשִׂיא הַמְּדִינָה

1. מַעֲמָד: בְּרֹאשׁ הַמְּדִינָה עוֹמֵד נָשִׂיא.
2. מְקוֹם הַמּוֹשָׁב: מְקוֹם מוֹשָׁבוֹ שֶׁל נְשִׂיא הַמְּדִינָה הוּא יְרוּשָׁלַיִם.
3. בְּחִירָה וּתְקוּפַת כְּהוּנָּה [תִּיקּוּן: תשכ"ט־2, תשנ"ט]:
(א) נְשִׂיא הַמְּדִינָה נִבְחַר עַל יְדֵי הַכְּנֶסֶת לְשֶׁבַע שָׁנִים; תְּקוּפַת כְּהוּנָּתוֹ תֵּיחָשֵׁב לְפִי הַלּוּחַ הָעִבְרִי.
(ב) נְשִׂיא הַמְּדִינָה יְכַהֵן תְּקוּפַת כְּהוּנָּה אַחַת בִּלְבַד.
4. כְּשֵׁירוּת [תִּיקּוּן: תשנ"ט]: כָּל אֶזְרָח יִשְׂרְאֵלִי שֶׁהוּא תּוֹשַׁב יִשְׂרָאֵל כְּשִׁיר לִהְיוֹת מוּעֲמָד לִכְהוּנַּת נְשִׂיא הַמְּדִינָה.
5. מוֹעֵד הַבְּחִירָה [תִּיקּוּן: תשע"ג]: בְּחִירַת נְשִׂיא הַמְּדִינָה תֵּיעָרֵךְ לֹא מוּקְדָּם מִתִּשְׁעִים יוֹם וְלֹא יְאוּחַר מִשְּׁלוֹשִׁים יוֹם לִפְנֵי תּוֹם תְּקוּפַת כְּהוּנָּתוֹ שֶׁל הַנָּשִׂיא הַמְּכַהֵן; נִתְפַּנָּה מְקוֹמוֹ שֶׁל נְשִׂיא הַמְּדִינָה לִפְנֵי תּוֹם תְּקוּפַת כְּהוּנָּתוֹ, תֵּיעָרֵךְ הַבְּחִירָה תּוֹךְ אַרְבָּעִים וַחֲמִישָּׁה יָמִים מֵהַיּוֹם שֶׁנִּתְפַּנָּה מְקוֹמוֹ; יוֹשֵׁב־רֹאשׁ הַכְּנֶסֶת, בְּהִתְיַיעֲצוּת עִם הַסְּגָנִים, יִקְבַּע אֶת יוֹם הַבְּחִירָה וְיוֹדִיעַ עָלָיו בִּכְתָב לְכָל חַבְרֵי הַכְּנֶסֶת לְפָחוֹת שְׁלוֹשָׁה שָׁבוּעוֹת מֵרֹאשׁ; חָל מוֹעֵד הַבְּחִירָה שֶׁלֹּא בִּזְמַן אֶחָד הַכְּנָסִים שֶׁל הַכְּנֶסֶת, יְכַנֵּס יוֹשֵׁב־רֹאשׁ הַכְּנֶסֶת אֶת הַכְּנֶסֶת לְשֵׁם בְּחִירַת נְשִׂיא הַמְּדִינָה.
6. הַצָּעַת מוּעֲמָדִים [תִּיקּוּן: תשע"ג]:
(א)(1) הַצָּעַת מוּעֲמָד לִנְשִׂיא הַמְּדִינָה תּוּגַּשׁ בִּכְתָב לְיוֹשֵׁב רֹאשׁ הַכְּנֶסֶת, בְּצֵירוּף הַסְכָּמַת הַמּוּעֲמָד בִּכְתָב, בַּיּוֹם הָאַרְבָּעָה עָשָׂר שֶׁלִּפְנֵי יוֹם הַבְּחִירָה; חֲבֵר הַכְּנֶסֶת לֹא יְשַׁתֵּף עַצְמוֹ בְּהַצָּעָה שֶׁל יוֹתֵר מִמּוּעֲמָד אֶחָד;
(2) מִי שֶׁעֲשָׂרָה חַבְרֵי הַכְּנֶסֶת לְפָחוֹת הִצִּיעוּ אֶת מוֹעֳמָדוּתוֹ יִהְיֶה מוּעֲמָד לִנְשִׂיא הַמְּדִינָה, אֶלָּא אִם כֵּן פָּחַת מִסְפַּר הַמַּצִּיעִים מֵעֲשָׂרָה בְּשֶׁל מְחִיקַת שֵׁם שֶׁל חֲבֵר הַכְּנֶסֶת כָּאָמוּר בַּפִּסְקָה (3);
(3) שִׁיתֵּף עַצְמוֹ חֲבֵר הַכְּנֶסֶת בְּהַצָּעָה שֶׁל יוֹתֵר מִמּוּעֲמָד אֶחָד, יִימָּחֵק שְׁמוֹ שֶׁל חֲבֵר הַכְּנֶסֶת מֵרְשִׁימַת הַמַּצִּיעִים שֶׁל כָּל הַמּוּעֲמָדִים שֶׁהִצִּיעַ; פַּחַת מִסְפַּר הַמַּצִּיעִים שֶׁל מוּעֲמָד מֵעֲשָׂרָה בְּשֶׁל מְחִיקַת שָׁם מֵרְשִׁימַת הַמַּצִּיעִים, רַשַּׁאי חֲבֵר הַכְּנֶסֶת שֶׁלֹּא שִׁיתֵּף עַצְמוֹ בְּאַף הַצָּעָה לְצָרֵף אֶת שְׁמוֹ לִרְשִׁימַת הַמַּצִּיעִים שֶׁל אוֹתוֹ מוּעֲמָד, לֹא יְאוּחַר מִשְּׁמוֹנָה יָמִים לִפְנֵי יוֹם הַבְּחִירָה.
(ב) יוֹשֵׁב־רֹאשׁ הַכְּנֶסֶת יוֹדִיעַ לְכָל חַבְרֵי הַכְּנֶסֶת בִּכְתָב, לֹא יְאוּחַר מִשִּׁבְעָה יָמִים לִפְנֵי יוֹם הַבְּחִירָה, עַל כָּל מוּעֲמָד שֶׁהוּצַּע וְעַל שְׁמוֹת חַבְרֵי הַכְּנֶסֶת שֶׁהִצִּיעוּהוּ, וְיַכְרִיז עַל הַמּוּעֲמָדִים בִּפְתִיחַת יְשִׁיבַת הַבְּחִירָה.
7. הַצְבָּעָה: בְּחִירַת נְשִׂיא הַמְּדִינָה תִּהְיֶה בְּהַצְבָּעָה חֲשָׁאִית בִּישִׁיבַת הַכְּנֶסֶת שֶׁנּוֹעֲדָה לְעִנְיָן זֶה בִּלְבַד.
8. בְּחִירָה בְּרוֹב קוֹלוֹת [תִּיקּוּן: תשס"ג־2, תשע"ד]:
(א) הָיוּ שְׁנֵי מוּעֲמָדִים אוֹ יוֹתֵר, הַמּוּעֲמָד שֶׁקִּיבֵּל קוֹלוֹתֵיהֶם שֶׁל רוֹב חַבְרֵי הַכְּנֶסֶת – הוּא הַנִּבְחָר; לֹא קִיבֵּל מוּעֲמָד רוֹב כָּזֶה, מַצְבִּיעִים שֵׁנִית; בַּהַצְבָּעָה הַשְּׁנִיָּיה יוֹעָמְדוּ לִבְחִירָה רַק שְׁנֵי הַמּוּעֲמָדִים שֶׁקִּיבְּלוּ אֶת קוֹלוֹתֵיהֶם שֶׁל מִסְפַּר חַבְרֵי הַכְּנֶסֶת הַגָּדוֹל בְּיוֹתֵר בַּהַצְבָּעָה הָרִאשׁוֹנָה; הַמּוּעֲמָד שֶׁקִּיבֵּל בַּהַצְבָּעָה הַשְּׁנִיָּיה אֶת רוֹב הַקּוֹלוֹת שֶׁל חַבְרֵי הַכְּנֶסֶת הַמִּשְׁתַּתְּפִים בַּהַצְבָּעָה וּמַצְבִּיעִים בְּעַד אֶחָד הַמּוּעֲמָדִים – הוּא הַנִּבְחָר. קִיבְּלוּ שְׁנֵי מוּעֲמָדִים מִסְפַּר קוֹלוֹת שָׁוֶוה, חוֹזְרִים עַל הַהַצְבָּעָה.
(ב) הָיָה מוּעֲמָד אֶחָד בִּלְבַד, תִּהְיֶה הַהַצְבָּעָה בַּעֲדוֹ אוֹ נֶגְדּוֹ וְהוּא יִהְיֶה הַנִּבְחָר אִם מִסְפַּר הַקּוֹלוֹת שֶׁנִּיתְּנוּ בַּעֲדוֹ עָלָה עַל מִסְפַּר הַקּוֹלוֹת שֶׁנִּיתְּנוּ נֶגְדּוֹ; הָיָה מִסְפַּר הַקּוֹלוֹת שֶׁנִּיתְּנוּ בַּעֲדוֹ שָׁוֶוה לְמִסְפַּר הַקּוֹלוֹת שֶׁנִּיתְּנוּ נֶגְדּוֹ, מַצְבִּיעִים שֵׁנִית.
(ג) לֹא נִבְחַר נָשִׂיא לְפִי סְעִיף קָטָן (ב), תֵּיעָרֵךְ בְּחִירָה חוֹזֶרֶת בְּתוֹךְ שְׁלוֹשִׁים יָמִים מִיּוֹם הַהַצְבָּעָה לְפִי הוֹרָאוֹת סְעִיפִים 5 עַד 7 וּסְעִיף זֶה, וְאוּלָם הַצָּעַת הַמּוּעֲמָד לְפִי סְעִיף 6(א) תּוּגַּשׁ לֹא יְאוּחַר מִשִּׁבְעָה יָמִים לִפְנֵי יוֹם הַבְּחִירָה.
9. הַצְהָרַת אֱמוּנִים: הַנָּשִׂיא הַנִּבְחָר יַצְהִיר וְיַחְתּוֹם בִּפְנֵי הַכְּנֶסֶת הַצְהָרַת אֱמוּנִים זוֹ:
"אֲנִי מִתְחַיֵּיב לִשְׁמוֹר אֱמוּנִים לִמְדִינַת יִשְׂרָאֵל וּלְחוּקֶּיהָ וּלְמַלֵּא בֶּאֱמוּנָה אֶת תַּפְקִידֵי כִּנְשִׂיא הַמְּדִינָה".
10. מַתַּן הַהַצְהָרָה וּתְחִילַּת הַכְּהוּנָּה [תִּיקּוּן: תשנ"ט]:
(א) הַנָּשִׂיא הַנִּבְחָר יַצְהִיר אֱמוּנִים, בְּתוֹם תְּקוּפַת כְּהוּנָּתוֹ שֶׁל הַנָּשִׂיא הַקּוֹדֵם אוֹ סָמוּךְ כְּכָל הָאֶפְשָׁר לִפְנֵי כֵן, וְיַתְחִיל לְכַהֵן בְּתוֹם תְּקוּפַת כְּהוּנָּתוֹ שֶׁל הַנָּשִׂיא הַקּוֹדֵם.
(ב) נִתְפַּנָּה מְקוֹמוֹ שֶׁל נְשִׂיא הַמְּדִינָה לִפְנֵי תּוֹם תְּקוּפַת כְּהוּנָּתוֹ, יַצְהִיר הַנָּשִׂיא הַנִּבְחָר אֱמוּנִים סָמוּךְ, כְּכָל הָאֶפְשָׁר, לְאַחַר בְּחִירָתוֹ, וְיַתְחִיל לְכַהֵן מֵעֵת שֶׁהִצְהִיר.
11. תַּפְקִידִים וְסַמְכוּיוֹת [תִּיקּוּן: תשנ"ו, תשס"ב]:
(א) נְשִׂיא הַמְּדִינָה –
(1) יַחְתּוֹם עַל כָּל חוֹק חוּץ מֵחוּקִּים הַנּוֹגְעִים לְסַמְכוּיוֹתָיו;
(2) יְמַלֵּא אֶת הַתַּפְקִידִים שֶׁיּוּחֲדוּ לוֹ בְּחוֹק־יְסוֹד: הַמֶּמְשָׁלָה;
(3) יְקַבֵּל מִן הַמֶּמְשָׁלָה דִּין וְחֶשְׁבּוֹן עַל יְשִׁיבוֹתֶיהָ;
(4) יַאֲמִין אֶת הַנָּצִיגִים הַדִּיפְּלוֹמָטִיִּים שֶׁל הַמְּדִינָה, יְקַבֵּל הַאֲמָנָתָם שֶׁל נָצִיגִים דִּיפְּלוֹמָטִיִּים שֶׁמְּדִינוֹת־חוּץ שִׁיגְּרוּ לְיִשְׂרָאֵל, יַסְמִיךְ אֶת הַנָּצִיגִים הַקּוֹנְסוּלָרִיִּים שֶׁל הַמְּדִינָה וִיקַיֵּים מִינּוּיִים שֶׁל נָצִיגִים קוֹנְסּוּלָרִיִּים שֶׁמְּדִינוֹת־חוּץ שִׁיגְּרוּ לְיִשְׂרָאֵל;
(5) יַחְתּוֹם עַל אֲמָנוֹת עִם מְדִינוֹת־חוּץ שֶׁאוּשְּׁרוּ עַל יְדֵי הַכְּנֶסֶת;
(6) יְמַלֵּא כָּל תַּפְקִיד שֶׁיּוּחַד לוֹ בַּחוֹק בְּקֶשֶׁר לְמִינּוּי שׁוֹפְטִים וְנוֹשְׂאֵי מִשְׂרוֹת אֲחֵרִים וּלְהַעֲבָרָתָם מִכְּהוּנָּתָם.
(ב) לִנְשִׂיא הַמְּדִינָה נְתוּנָה הַסַּמְכוּת לָחוֹן עֲבַרְיָינִים וּלְהָקֵל בְּעוֹנָשִׁים עַל יְדֵי הַפְחָתָתָם אוֹ הֲמָרָתָם.
סְעִיף 18 לְחוֹק הַמִּרְשָׁם הַפְּלִילִי וְתַקָּנַת הַשָּׁבִים, התשמ"א–1981, מַסְמִיךְ אֶת נְשִׂיא הַמְּדִינָה לְקַצֵּר אוֹ לְבַטֵּל תְּקוּפַת הִתְיַישְּׁנוּת עַל הַרְשָׁעָה וְכוּ'.
(ג) נְשִׂיא הַמְּדִינָה יְמַלֵּא כָּל תַּפְקִיד אַחֵר וּנְתוּנָה לוֹ כָּל סַמְכוּת אַחֶרֶת שֶׁיּוּחֲדוּ לוֹ בַּחוֹק.
12. חֲתִימַת קִיּוּם [תִּיקּוּן: תשנ"ו, תשס"ב]: חֲתִימָתוֹ שֶׁל נְשִׂיא הַמְּדִינָה עַל מִסְמָךְ רִשְׁמִי טְעוּנָה חֲתִימַת קִיּוּם שֶׁל רֹאשׁ הַמֶּמְשָׁלָה אוֹ שֶׁל שַׂר אַחֵר שֶׁהֶחֱלִיטָה עָלָיו הַמֶּמְשָׁלָה, זוּלַת מִסְמָךְ הַקָּשׁוּר בְּכִינּוּן הַמֶּמְשָׁלָה אוֹ בְּפִיזּוּר הַכְּנֶסֶת.
13. חֲסִינוּת בְּמִילּוּי תַּפְקִיד:
(א) לֹא יִתֵּן נְשִׂיא הַמְּדִינָה אֶת הַדִּין לִפְנֵי כָּל בֵּית מִשְׁפָּט אוֹ בֵּית דִּין בְּשֶׁל דָּבָר הַקָּשׁוּר בְּתַפְקִידָיו אוֹ בְּסַמְכוּיוֹתָיו, וְיִהְיֶה חָסִין בִּפְנֵי כָּל פְּעוּלָּה מִשְׁפָּטִית בְּשֶׁל דָּבָר כָּזֶה.
(ב) נְשִׂיא הַמְּדִינָה אֵינוֹ חַיָּיב לְהַגִּיד בְּעֵדוּת דָּבָר שֶׁנּוֹדַע לוֹ בְּמִילּוּי תַּפְקִידוֹ כִּנְשִׂיא הַמְּדִינָה.
(ג) חֲסִינוּתוֹ שֶׁל נְשִׂיא הַמְּדִינָה לְפִי סְעִיף זֶה תַּעֲמוֹד לוֹ גַּם לְאַחַר שֶׁחָדַל מֵהֱיוֹת נְשִׂיא הַמְּדִינָה.
14. חֲסִינוּת בִּפְנֵי דִּיּוּן פְּלִילִי: נְשִׂיא הַמְּדִינָה לֹא יוּבָא לְדִין פְּלִילִי; הַתְּקוּפָה שֶׁבָּהּ נִמְנַעַת, מִכּוֹחַ סְעִיף זֶה, הֲבָאָתוֹ שֶׁל נְשִׂיא הַמְּדִינָה לְדִין בְּשֶׁל עֲבֵירָה, לֹא תָּבוֹא בְּמִנְיָן תְּקוּפַת הַהִתְיַישְּׁנוּת שֶׁל אוֹתָהּ עֲבֵירָה.
15. עֵדוּת: נִדְרַשׁ נְשִׂיא הַמְּדִינָה לִמְסוֹר עֵדוּת, תִּיגָּבֶה הָעֵדוּת בְּמָקוֹם וּבְמוֹעֵד שֶׁיִּיקָּבַע עַל דַּעַת נְשִׂיא הַמְּדִינָה.
16. מַשְׂכּוֹרֶת וְתַשְׁלוּמִים אֲחֵרִים [תִּיקּוּן: תשכ"ט]: מַשְׂכּוּרְתּוֹ שֶׁל נְשִׂיא הַמְּדִינָה וְתַשְׁלוּמִים אֲחֵרִים שֶׁיְּשׁוּלְּמוּ לוֹ בִּתְקוּפַת כְּהוּנָּתוֹ, יִיקָּבְעוּ עַל יְדֵי הַחְלָטַת הַכְּנֶסֶת, וְהִיא רַשָּׁאִית לְהַסְמִיךְ לְכָךְ אֶת וַעֲדַת הַכְּסָפִים; הַחְלָטוֹת לְפִי סְעִיף זֶה יְפוּרְסְמוּ בָּרְשׁוּמוֹת.
17. יִחוּד הַכְּהוּנָּה:
(א) לֹא יְכַהֵן נְשִׂיא הַמְּדִינָה בַּמִּשְׂרָה וְלֹא יְמַלֵּא תַּפְקִיד, זוּלַת מִשְׂרָתוֹ וְתַפְקִידוֹ כִּנְשִׂיא הַמְּדִינָה, אֶלָּא עַל דַּעַת וַעֲדַת הַכְּנֶסֶת.
(ב) נְשִׂיא הַמְּדִינָה פָּטוּר מִכָּל שֵׁירוּת חוֹבָה.
18. יְצִיאָה לְחוּ"ל: לֹא יָצָא נָשִׂיא אֶת גְּבוּלוֹת הַמְּדִינָה אֶלָּא עַל דַּעַת הַמֶּמְשָׁלָה.
19. הִתְפַּטְּרוּת [תִּיקּוּן: תשע"ד־2]: נְשִׂיא הַמְּדִינָה רַשַּׁאי לְהִתְפַּטֵּר מִכְּהוּנָּתוֹ עַל יְדֵי הַגָּשַׁת כְּתַב הִתְפַּטְּרוּת לְיוֹשֵׁב־רֹאשׁ הַכְּנֶסֶת; כְּתַב הַהִתְפַּטְּרוּת אֵינוֹ טָעוּן חֲתִימַת קִיּוּם; מְקוֹמוֹ שֶׁל נְשִׂיא הַמְּדִינָה יִתְפַּנֶּה לְאַחַר שֶׁכָּתַב הַהִתְפַּטְּרוּת הִגִּיעַ לִידֵי יוֹשֵׁב־רֹאשׁ הַכְּנֶסֶת.
20. הַעֲבָרַת הַנָּשִׂיא מִכְּהוּנָּתוֹ:
(א) הַכְּנֶסֶת רַשָּׁאִית, בְּהַחְלָטָה, לְהַעֲבִיר אֶת נְשִׂיא הַמְּדִינָה מִכְּהוּנָּתוֹ, אִם קָבְעָה כִּי אֵין הוּא רָאוּי לִכְהוּנָּתוֹ מֵחֲמַת הִתְנַהֲגוּת שֶׁאֵינָהּ הוֹלֶמֶת אֶת מַעֲמָדוֹ כִּנְשִׂיא הַמְּדִינָה.
(ב) הַכְּנֶסֶת לֹא תַּעֲבִיר אֶת נְשִׂיא הַמְּדִינָה מִכְּהוּנָּתוֹ, אֶלָּא עֵקֶב קוּבְלָנָה שֶׁהוּבְאָה לִפְנֵי וַעֲדַת הַכְּנֶסֶת עַל יְדֵי עֶשְׂרִים, לְפָחוֹת, מֵחַבְרֵי הַכְּנֶסֶת וּלְפִי הַצָּעַת וַעֲדַת הַכְּנֶסֶת שֶׁנִּתְקַבְּלָה בְּרוֹב שֶׁל שְׁלוֹשָׁה רְבָעִים מֵחַבְרֵי הַוַּעֲדָה; הַחְלָטַת הַכְּנֶסֶת עַל הַעֲבָרַת הַנָּשִׂיא מִכְּהוּנָּתוֹ טְעוּנָה אַף הִיא רוֹב שֶׁל שְׁלוֹשָׁה רְבָעִים מֵחֲבֵרֶיהָ.
(ג) וַעֲדַת הַכְּנֶסֶת לֹא תַּצִּיעַ לְהַעֲבִיר אֶת נְשִׂיא הַמְּדִינָה מִכְּהוּנָּתוֹ, אֶלָּא לְאַחַר שֶׁנִּיתְּנָה לוֹ הִזְדַּמְּנוּת לִסְתּוֹר אֶת הַקּוּבְלָנָה לְפִי נוֹהַל שֶׁקָּבְעָה הַוַּעֲדָה בְּאִישּׁוּר הַכְּנֶסֶת; וְהַכְּנֶסֶת לֹא תַּחְלִיט לְהַעֲבִיר אֶת נְשִׂיא הַמְּדִינָה מִכְּהוּנָּתוֹ אֶלָּא לְאַחַר שֶׁנִּיתְּנָה לוֹ הִזְדַּמְּנוּת לְהַשְׁמִיעַ אֶת דְּבָרוֹ לְפִי נוֹהַל שֶׁקָּבְעָה וַעֲדַת הַכְּנֶסֶת בְּאִישּׁוּר הַכְּנֶסֶת.
(ד) נְשִׂיא הַמְּדִינָה רַשַּׁאי לִהְיוֹת מְיוּצָּג בִּפְנֵי וַעֲדַת הַכְּנֶסֶת וּבִפְנֵי הַכְּנֶסֶת עַל יְדֵי בָּא כּוֹחוֹ, וּבִלְבַד שֶׁחֲבֵר הַכְּנֶסֶת לֹא יְשַׁמֵּשׁ בָּא כּוֹחַ הַנָּשִׂיא; וַעֲדַת הַכְּנֶסֶת וְהַכְּנֶסֶת רַשָּׁאִיּוֹת לְהַזְמִין אֶת נְשִׂיא הַמְּדִינָה לִהְיוֹת נוֹכַח בְּעֵת הַדִּיּוּנִים לְפִי סְעִיף זֶה.
(ה) דִּיּוּנֵי הַכְּנֶסֶת לְפִי סְעִיף זֶה יֵיעָרְכוּ בִּישִׁיבָה שֶׁנּוֹעֲדָה לְעִנְיָן זֶה בִּלְבַד אוֹ בִּישִׁיבוֹת סְמוּכוֹת זוֹ לְזוֹ שֶׁנּוֹעֲדוּ כָּאָמוּר; הַדִּיּוּן יַתְחִיל לֹא יְאוּחַר מֵעֶשְׂרִים יוֹם אַחֲרֵי הַחְלָטַת וַעֲדַת הַכְּנֶסֶת; עַל מוֹעֵד תְּחִילָּתוֹ יוֹדִיעַ יוֹשֵׁב־רֹאשׁ הַכְּנֶסֶת לְכָל חַבְרֵי הַכְּנֶסֶת בִּכְתָב לְפָחוֹת עֲשָׂרָה יָמִים מֵרֹאשׁ; חָל תְּחִילַּת הַדִּיּוּן שֶׁלֹּא בִּזְמַן אֶחָד הַכְּנָסִים שֶׁל הַכְּנֶסֶת, יְכַנֵּס יוֹשֵׁב־רֹאשׁ הַכְּנֶסֶת אֶת הַכְּנֶסֶת לְשֵׁם קִיּוּם הַדִּיּוּן.
21. הִתְפַּנּוּת הַמִּשְׂרָה מִטַּעֲמֵי בְּרִיאוּת:
(א) הַכְּנֶסֶת רַשָּׁאִית, בְּהַחְלָטָה שֶׁנִּתְקַבְּלָה בְּרוֹב חֲבֵרֶיהָ, לִקְבּוֹעַ כִּי מִטַּעֲמֵי בְּרִיאוּת נִבְצַר מִנְּשִׂיא הַמְּדִינָה, דֶּרֶךְ קֶבַע, לְמַלֵּא תַּפְקִידוֹ.
(ב) הַכְּנֶסֶת לֹא תְּקַבֵּל הַחְלָטָה כָּאָמוּר אֶלָּא לְפִי הַצָּעַת וַעֲדַת הַכְּנֶסֶת שֶׁנִּתְקַבְּלָה בְּרוֹב שֶׁל שְׁנֵי שְׁלִישִׁים מֵחֲבֵרֶיהָ עַל יְסוֹד חַוַּות דַּעַת רְפוּאִית שֶׁנִּיתְּנָה עַל פִּי כְּלָלִים שֶׁקָּבְעָה הַוַּעֲדָה.
(ג) הֶחֱלִיטָה הַכְּנֶסֶת כָּאָמוּר, יִתְפַּנֶּה מְקוֹמוֹ שֶׁל נְשִׂיא הַמְּדִינָה מִיּוֹם הַהַחְלָטָה.
22. הַפְסָקָה זְמַנִּית [תִּיקּוּן: תשס"ג]:
(א) נְשִׂיא הַמְּדִינָה יַפְסִיק זְמַנִּית לְמַלֵּא תַּפְקִידוֹ וּלְהִשְׁתַּמֵּשׁ בְּסַמְכוּיוֹתָיו –
(1) אִם יָצָא אֶת גְּבוּלוֹת הַמְּדִינָה – מִשֶּׁיָּצָא עַד שֶׁשָּׁב;
(2) אִם הוֹדִיעַ לְוַעֲדַת הַכְּנֶסֶת כִּי נִבְצַר מִמֶּנּוּ, דֶּרֶךְ אֲרָעִי, לְמַלֵּא תַּפְקִידוֹ, וּוַעֲדַת הַכְּנֶסֶת אִישְּׁרָה הוֹדָעָתוֹ בְּרוֹב קוֹלוֹת – מֵאִישּׁוּר הַהוֹדָעָה עַד תּוֹם הַתְּקוּפָה שֶׁקָּבְעָה הַוַּעֲדָה בְּהַחְלָטָתָהּ אוֹ עַד שֶׁהוֹדִיעַ נְשִׂיא הַמְּדִינָה לְוַעֲדַת הַכְּנֶסֶת שֶׁלֹּא נִבְצַר עוֹד מִמֶּנּוּ לְמַלֵּא תַּפְקִידוֹ, הַכֹּל לְפִי הַמּוּקְדָּם יוֹתֵר;
(3) אִם הֶחְלִיטָה וַעֲדַת הַכְּנֶסֶת בְּרוֹב שֶׁל שְׁנֵי שְׁלִישִׁים מֵחֲבֵרֶיהָ עַל יְסוֹד חַוַּות דַּעַת רְפוּאִית שֶׁנִּיתְּנָה עַל פִּי כְּלָלִים שֶׁקָּבְעָה הַוַּעֲדָה, כִּי מִטַּעֲמֵי בְּרִיאוּת נִבְצַר מִנְּשִׂיא הַמְּדִינָה, דֶּרֶךְ אֲרָעִי, לְמַלֵּא תַּפְקִידוֹ – מִקַּבָּלַת הַהַחְלָטָה עַד תּוֹם הַתְּקוּפָה שֶׁקָּבְעָה הַוַּעֲדָה בְּהַחְלָטָתָהּ אוֹ עַד שֶׁהֶחֱלִיטָה כִּי לֹא נִבְצַר עוֹד מִן הַנָּשִׂיא לְמַלֵּא תַּפְקִידוֹ.
(ב) וַעֲדַת הַכְּנֶסֶת לֹא תִּקְבַּע, לְפִי סְעִיף קָטָן (אַ)(2) אוֹ (3), תְּקוּפָה הָעוֹלֶה עַל שְׁלוֹשָׁה חֳדָשִׁים; הִיא רַשָּׁאִית לְהַאֲרִיכָהּ, בִּרְצִיפוּת, לְלֹא יוֹתֵר מִשְּׁלוֹשָׁה חֳדָשִׁים נוֹסָפִים; הַאֲרָכַת הַתְּקוּפָה לְמַעְלָה מִזֶּה טְעוּנָה הַחְלָטַת הַכְּנֶסֶת שֶׁנִּתְקַבְּלָה בְּרוֹב חַבְרֵי הַכְּנֶסֶת עַל פִּי הַצָּעַת וַעֲדַת הַכְּנֶסֶת.
23. נָשִׂיא בְּפוֹעַל וּמְמַלֵּא מְקוֹם הַנָּשִׂיא:
(א) נִתְפַּנָּה מְקוֹמוֹ שֶׁל נְשִׂיא הַמְּדִינָה וְכָל עוֹד נְשִׂיא הַמְּדִינָה הֶחָדָשׁ לֹא הִתְחִיל לְכַהֵן, יְכַהֵן יוֹשֵׁב רֹאשׁ הַכְּנֶסֶת כִּנְשִׂיא הַמְּדִינָה בְּפוֹעַל.
(ב) בִּתְקוּפָה שֶׁנְּשִׂיא הַמְּדִינָה הִפְסִיק זְמַנִּית לְמַלֵּא תַּפְקִידוֹ וּלְהִשְׁתַּמֵּשׁ בְּסַמְכוּיוֹתָיו יְכַהֵן יוֹשֵׁב רֹאשׁ הַכְּנֶסֶת כִּמְמַלֵּא מְקוֹם נְשִׂיא הַמְּדִינָה.
(ג) בִּכְהוּנָּתוֹ כִּנְשִׂיא הַמְּדִינָה בְּפוֹעַל אוֹ כִּמְמַלֵּא מְקוֹם נְשִׂיא הַמְּדִינָה יְמַלֵּא יוֹשֵׁב רֹאשׁ הַכְּנֶסֶת אֶת הַתַּפְקִידִים הַמּוּטָּלִים עַל נְשִׂיא הַמְּדִינָה בַּחוֹק וְיִשְׁתַּמֵּשׁ בַּסַּמְכוּיוֹת הַנְּתוּנוֹת לִנְשִׂיא הַמְּדִינָה לְפִי הַחוֹק.
24. הוֹדָעוֹת בָּרְשׁוּמוֹת:
(א) עַל אֵלֶּה יְפַרְסֵם יוֹשֵׁב רֹאשׁ הַכְּנֶסֶת הוֹדָעָה בָּרְשׁוּמוֹת –
(1) עַל תְּחִילַּת כְּהוּנָּתוֹ שֶׁל נְשִׂיא הַמְּדִינָה;
(2) עַל הִתְפַּנּוּת מְקוֹמוֹ שֶׁל נְשִׂיא הַמְּדִינָה;
(3) עַל תְּחִילָּתָהּ שֶׁל כְּהוּנַּת יוֹשֵׁב רֹאשׁ הַכְּנֶסֶת כִּמְמַלֵּא מָקוֹם שֶׁל נְשִׂיא הַמְּדִינָה, וְסִיּוּם כְּהוּנָּה זוֹ, לְפִי סְעִיף 22(אַ)(2) אוֹ (3).
(בְּ) עַל יְצִיאַת נְשִׂיא הַמְּדִינָה אֶת גְּבוּלוֹת הַמְּדִינָה וְעַל שׁוּבוֹ יְפַרְסֵם רֹאשׁ הַמֶּמְשָׁלָה הוֹדָעָה בָּרְשׁוּמוֹת.
25. יַצִּיבוּת הַחוֹק: עַל אַף הָאָמוּר בְּכָל דִּין אַחֵר אֵין בְּכוֹחָן שֶׁל תַּקָּנוֹת־שְׁעַת־חֵירוּם לְשַׁנּוֹת חוֹק זֶה, לְהַפְקִיעַ זְמַנִּית אֶת תָּקְפּוֹ אוֹ לִקְבּוֹעַ בּוֹ תְּנָאִים.
26. בִּיטּוּל:
(א) בְּטֵלִים –
(1) סְעִיפִים 2(ג), 6 וּ־7 לְחוֹק הַמַּעֲבָר, תש"ט–1949;
(2) חוֹק כְּהוּנַּת נְשִׂיא הַמְּדִינָה, תשי"ב–1951.
(ב) הַחוֹק לִקְבִיעַת מַשְׂכּוּרְתָּם שֶׁל נְשִׂיא הַמְּדִינָה, חַבְרֵי הַמֶּמְשָׁלָה וְהָרַבָּנִים הָרָאשִׁיִּים לְיִשְׂרָאֵל, תשי"א–1950, לֹא יָחוּל עוֹד עַל מַשְׂכּוּרְתּוֹ שֶׁל נְשִׂיא הַמְּדִינָה אוֹ עַל הַתַּשְׁלוּמִים הַמַּגִּיעִים לוֹ אוֹ לִשְׁאֵירָיו.
27. הוֹרָאַת מַעֲבָר: נְשִׂיא הַמְּדִינָה שֶׁנִּבְחַר עַל יְדֵי הַכְּנֶסֶת בְּיוֹם כ"ז בְּאִיָּיר תשכ"ג (21 בְּמַאי 1963), רוֹאִים אוֹתוֹ כְּאִילּוּ נִבְחַר לְפִי חוֹק זֶה וְכִמְכַהֵן לְפִיו.חוֹק־יְסוֹד: חוֹפֶשׁ הָעִיסּוּק

1. עֶקְרוֹנוֹת יְסוֹד: זְכוּיוֹת הַיְּסוֹד שֶׁל הָאָדָם בְּיִשְׂרָאֵל מוּשְׁתָּתוֹת עַל הַהַכָּרָה בְּעֵרֶךְ הָאָדָם, בִּקְדוּשַּׁת חַיָּיו וּבִהְיוֹתוֹ בֵּן־חוֹרִין, וְהֵן יְכוּבְּדוּ בְּרוּחַ הָעֶקְרוֹנוֹת שֶׁבְּהַכְרָזָה עַל הֲקָמַת מְדִינַת יִשְׂרָאֵל.
2. מַטָּרָה: חוֹק־יְסוֹד זֶה מַטְּרָתוֹ לְהָגֵן עַל חוֹפֶשׁ הָעִיסּוּק כְּדֵי לְעַגֵּן בַּחוֹק־יְסוֹד אֶת עֲרָכֶיהָ שֶׁל מְדִינַת יִשְׂרָאֵל כִּמְדִינָה יְהוּדִית וְדֵמוֹקְרָטִית.
3. חוֹפֶשׁ הָעִיסּוּק: כָּל אֶזְרָח אוֹ תּוֹשָׁב שֶׁל הַמְּדִינָה זַכַּאי לַעֲסוֹק בְּכָל עִיסּוּק, מִקְצוֹעַ אוֹ מִשְׁלַח יָד.
4. פְּגִיעָה בְּחוֹפֶשׁ הָעִיסּוּק: אֵין פּוֹגְעִים בְּחוֹפֶשׁ הָעִיסּוּק אֶלָּא בַּחוֹק הַהוֹלֵם אֶת עֲרָכֶיהָ שֶׁל מְדִינַת יִשְׂרָאֵל, שֶׁנּוֹעַד לְתַכְלִית רְאוּיָה, וּבְמִידָּה שֶׁאֵינָהּ עוֹלָה עַל הַנִּדְרָשׁ, אוֹ לְפִי חוֹק כָּאָמוּר מִכּוֹחַ הַסְמָכָה מְפוֹרֶשֶׁת בּוֹ.
5. תְּחוּלָה: כָּל רָשׁוּת מֵרָשׁוּיוֹת הַשִּׁלְטוֹן חַיֶּיבֶת לְכַבֵּד אֶת חוֹפֶשׁ הָעִיסּוּק שֶׁל כָּל אֶזְרָח אוֹ תּוֹשָׁב.
6. יַצִּיבוּת: אֵין בְּכוֹחָן שֶׁל תַּקָּנוֹת שְׁעַת חֵירוּם לְשַׁנּוֹת חוֹק־יְסוֹד זֶה, לְהַפְקִיעַ זְמַנִּית אֶת תּוֹקְפוֹ אוֹ לִקְבּוֹעַ בּוֹ תְּנָאִים.
7. נוּקְשׁוֹת: אֵין לְשַׁנּוֹת חוֹק־יְסוֹד זֶה אֶלָּא בְּחוֹק־יְסוֹד שֶׁנִּתְקַבֵּל בְּרוֹב שֶׁל חַבְרֵי הַכְּנֶסֶת.
8. תּוֹקְפוֹ שֶׁל חוֹק חוֹרֵג [תִּיקּוּן: תשנ"ח]:
(א) הוֹרָאַת חוֹק הַפּוֹגַעַת בְּחוֹפֶשׁ הָעִיסּוּק תִּהְיֶה תְּקֵפָה אַף כְּשֶׁאֵינָהּ בְּהֶתְאֵם לִסְעִיף 4, אִם נִכְלְלָה בַּחוֹק שֶׁנִּתְקַבֵּל בְּרוֹב שֶׁל חַבְרֵי הַכְּנֶסֶת וְנֹאמַר בּוֹ בִּמְפוֹרָשׁ, שֶׁהוּא תָּקֵף עַל אַף הָאָמוּר בְּחוֹק־יְסוֹד זֶה; תּוֹקְפוֹ שֶׁל חוֹק כָּאָמוּר יִפְקַע בְּתוֹם אַרְבַּע שָׁנִים מִיּוֹם תְּחִילָּתוֹ, זוּלַת אִם נִקְבַּע בּוֹ מוֹעֵד מוּקְדָּם יוֹתֵר.
(ב) הַהוֹרָאָה בִּדְבַר פְּקִיעַת תּוֹקֶף, כָּאָמוּר בִּסְעִיף קָטָן (א), לֹא תָּחוּל עַל חוֹק שֶׁהִתְקַבֵּל לִפְנֵי תּוֹם שָׁנָה מִמּוֹעֵד תְּחִילָּתוֹ שֶׁל חוֹק־יְסוֹד זֶה.
9. בִּיטּוּל: חוֹק־יְסוֹד: חוֹפֶשׁ הָעִיסּוּק (ס"ח תשנ"ב, 114) – בָּטֵל.
10. הוֹרָאַת שָׁעָה [תִּיקּוּן: תשנ"ז, תשנ"ח]: הוֹרָאוֹת חִיקּוּק שֶׁאִלְמָלֵא חוֹק־יְסוֹד זֶה אוֹ חוֹק־הַיְּסוֹד שֶׁבּוּטַּל כָּאָמוּר בִּסְעִיף 9, הָיוּ תְּקֵפוֹת עֶרֶב תְּחִילָּתוֹ שֶׁל חוֹק־יְסוֹד זֶה יַעַמְדוּ בְּתוֹקְפָן עַד יוֹם א' בְּנִיסָן התשס"ב (14 בְּמַרְס 2002), אִם לֹא בּוּטְּלוּ קוֹדֶם לָכֵן, וְאוּלָם פֵּירוּשָׁן שֶׁל הַהוֹרָאוֹת הָאֲמוּרוֹת יֵיעָשֶׂה בְּרוּחַ הוֹרָאוֹת חוֹק־יְסוֹד זֶה.חוֹק־יְסוֹד: יְרוּשָׁלַיִם בִּירַת יִשְׂרָאֵל

1. יְרוּשָׁלַיִם – בִּירַת יִשְׂרָאֵל: יְרוּשָׁלַיִם הַשְּׁלֵמָה וְהַמְּאוּחֶדֶת הִיא בִּירַת יִשְׂרָאֵל.
2. מְקוֹם מוֹשָׁבָם שֶׁל הַנָּשִׂיא, הַכְּנֶסֶת, הַמֶּמְשָׁלָה וּבֵית הַמִּשְׁפָּט הָעֶלְיוֹן: יְרוּשָׁלַיִם הִיא מְקוֹם מוֹשָׁבָם שֶׁל נְשִׂיא הַמְּדִינָה, הַכְּנֶסֶת, הַמֶּמְשָׁלָה וּבֵית הַמִּשְׁפָּט הָעֶלְיוֹן.
3. שְׁמִירַת הַמְּקוֹמוֹת הַקְּדוֹשִׁים: הַמְּקוֹמוֹת הַקְּדוֹשִׁים יִהְיוּ שְׁמוּרִים מִפְּנֵי חִילּוּל וְכָל פְּגִיעָה אַחֶרֶת וּמִפְּנֵי כָּל דָּבָר הֶעָלוּל לִפְגּוֹעַ בְּחוֹפֶשׁ הַגִּישָׁה שֶׁל בְּנֵי הַדָּתוֹת אֶל הַמְּקוֹמוֹת הַמְּקוּדָּשִׁים לָהֶם אוֹ בְּרִגְשׁוֹתֵיהֶם כְּלַפֵּי אוֹתָם הַמְּקוֹמוֹת.
4. פִּיתּוּחַ יְרוּשָׁלַיִם:
(א) הַמֶּמְשָׁלָה תִּשְׁקוֹד עַל פִּיתּוּחָהּ וְשִׂגְשׂוּגָהּ שֶׁל יְרוּשָׁלַיִם וְעַל רַוְוחַת תּוֹשָׁבֶיהָ עַל־יְדֵי הַקְצָאַת מַשְׁאַבִּים מְיוּחָדִים, לְרַבּוֹת מַעֲנָק שְׁנָתִי מְיוּחָד לְעִירִיַּית יְרוּשָׁלַיִם (מַעֲנַק הַבִּירָה) בְּאִישּׁוּר וַעֲדַת הַכְּסָפִים שֶׁל הַכְּנֶסֶת.
(ב) לִירוּשָׁלַיִם יִינָּתְנוּ עֲדִיפוּיוֹת מְיוּחָדוֹת בִּפְעִילוּיוֹת שֶׁל רָשׁוּיוֹת הַמְּדִינָה לְפִיתּוּחָהּ שֶׁל יְרוּשָׁלַיִם בְּנוֹשְׂאֵי מֶשֶׁק וְכַלְכָּלָה וּבְנוֹשְׂאִים אֲחֵרִים.
(ג) הַמֶּמְשָׁלָה תְּכוֹנֵן גּוּף אוֹ גּוּפִים מְיוּחָדִים לְבִיצּוּעַ סְעִיף זֶה.
5. שֶׁטַח תְּחוּם יְרוּשָׁלַיִם [תִּיקּוּן: תשס"א]: תְּחוּם יְרוּשָׁלַיִם כּוֹלֵל, לְעִנְיַן חוֹק־יְסוֹד זֶה, בֵּין הַשְּׁאָר, אֶת כָּל הַשֶּׁטַח הַמְּתוֹאָר בְּתוֹסֶפֶת לְאַכְרָזָה עַל הַרְחָבַת תְּחוּם עִירִיַּית יְרוּשָׁלַיִם מִיּוֹם כ' בְּסִיוָן התשכ"ז (28 בְּיוֹנִי 1967), שֶׁנִּיתְּנָה לְפִי פְּקוּדַּת הָעִירִיּוֹת.
6. אִיסּוּר עַל הַעֲבָרַת סַמְכוּיוֹת [תִּיקּוּן: תשס"א, תשע"ח]: לֹא תּוֹעֳבַר לְגוֹרֵם זָר, מְדִינִי אוֹ שִׁלְטוֹנִי, אוֹ לְגוֹרֵם זָר אַחֵר בְּדוֹמֶה לְכָךְ, בֵּין דֶּרֶךְ קֶבַע וּבֵין לִתְקוּפָה קְצוּבָה, כָּל סַמְכוּת הַמִּתְיַיחֶסֶת לִתְחוּם עִירִיַּית יְרוּשָׁלַיִם, וּבִכְלַל זֶה הַשֶּׁטַח הַמְּתוֹאָר בְּתוֹסֶפֶת לְאַכְרָזָה עַל הַרְחָבַת תְּחוּם עִירִיַּית יְרוּשָׁלַיִם מִיּוֹם כ' בְּסִיוֹוֹן הַתַּשְׁכָּ"ז (28 בְּיוֹנִי 1967), שֶׁנִּיתְּנָה לְפִי פְּקוּדַּת הָעִירִיּוֹת, וְהַכּוֹל כְּפִי שֶׁהָיָה בְּתוֹקֶף בְּיוֹם תְּחִילָּתוֹ שֶׁל חוֹק־יְסוֹד: יְרוּשָׁלַיִם בִּירַת יִשְׂרָאֵל (תִּיקּוּן מַס' 2).
7. נוּקְשׁוֹת [תִּיקּוּן: תשס"א, תשע"ח]: אֵין לְשַׁנּוֹת אֶת הוֹרָאוֹת סְעִיף 6 אֶלָּא בְּחוֹק־יְסוֹד שֶׁנִּתְקַבֵּל בְּרוֹב שֶׁל שְׁמוֹנִים חַבְרֵי הַכְּנֶסֶת; אֵין לְשַׁנּוֹת אֶת הוֹרָאוֹת סְעִיף זֶה אֶלָּא בְּחוֹק־יְסוֹד שֶׁהִתְקַבֵּל בְּרוֹב שֶׁל חַבְרֵי הַכְּנֶסֶת.חוֹק־יְסוֹד: הַמֶּמְשָׁלָה

1. הַמַּהוּת: הַמֶּמְשָׁלָה הִיא הָרָשׁוּת הַמְּבַצַּעַת שֶׁל הַמְּדִינָה.
2. מְקוֹם הַמּוֹשָׁב: מְקוֹם מוֹשָׁבָהּ שֶׁל הַמֶּמְשָׁלָה הוּא יְרוּשָׁלַיִם.
3. אֵמוּן הַכְּנֶסֶת בַּמֶּמְשָׁלָה: הַמֶּמְשָׁלָה מְכַהֶנֶת מִכּוֹחַ אֵמוּן הַכְּנֶסֶת.
4. אַחְרָיוּת: הַמֶּמְשָׁלָה אַחְרָאִית בִּפְנֵי הַכְּנֶסֶת אַחְרָיוּת מְשׁוּתֶּפֶת; שַׂר אַחְרַאי בִּפְנֵי רֹאשׁ הַמֶּמְשָׁלָה לְתַפְקִידִים שֶׁעֲלֵיהֶם מְמוּנֶּה הַשַּׂר.
5. הֶרְכֵּב הַמֶּמְשָׁלָה [תִּיקּוּן: תשע"ד, תשע"ה, תש"ף]:
(א) הַמֶּמְשָׁלָה מוּרְכֶּבֶת מֵרֹאשׁ הַמֶּמְשָׁלָה וּמַשְׁרִים אֲחֵרִים, וּבְמֶמְשֶׁלֶת חִילּוּפִים – גַּם מֵרֹאשׁ מֶמְשָׁלָה חֲלוּפִי.
(ב) רֹאשׁ הַמֶּמְשָׁלָה, וּבְמֶמְשֶׁלֶת חִילּוּפִים – גַּם רֹאשׁ הַמֶּמְשָׁלָה הַחֲלוּפִי, יִהְיֶה מִבֵּין חַבְרֵי הַכְּנֶסֶת; שַׂר אַחֵר יָכוֹל שֶׁיִּהְיֶה שֶׁלֹּא מִבֵּין חַבְרֵי הַכְּנֶסֶת.
(ג) שַׂר יִהְיֶה מְמוּנֶּה עַל מִשְׂרָד, וְאוּלָם יָכוֹל שֶׁיִּהְיֶה שַׂר בְּלִי תִּיק.
(ד) אֶחָד הַשָּׂרִים שֶׁהוּא חֲבֵר הַכְּנֶסֶת יָכוֹל שֶׁיִּהְיֶה מְמַלֵּא מְקוֹם רֹאשׁ הַמֶּמְשָׁלָה.
(ה) שַׂר יָכוֹל שֶׁיִּהְיֶה סְגַן רֹאשׁ הַמֶּמְשָׁלָה.
(ו) (בּוּטַּל).
6. כְּשִׁירוּתָם שֶׁל הַשָּׂרִים
(א) לֹא יִתְמַנֶּה לַשַּׂר מִי שֶׁאֵינוֹ אֶזְרָח יִשְׂרְאֵלִי וְתוֹשַׁב יִשְׂרָאֵל.
(ב) לֹא יִתְמַנֶּה לַשַּׂר מִי שֶׁמְּכַהֵן בְּמִשְׂרָה אוֹ בַּתַּפְקִיד הַמְּפוֹרָטִים בִּסְעִיף 7 לְחוֹק־יְסוֹד: הַכְּנֶסֶת, אֶלָּא אִם כֵּן חָדַל לְכַהֵן בְּאוֹתָהּ מִשְׂרָה אוֹ בְּאוֹתוֹ תַּפְקִיד עוֹבֵר לְמִינּוּיוֹ אוֹ בְּמוֹעֵד מוּקְדָּם יוֹתֵר, כְּפִי שֶׁיִּיקָּבַע בַּחוֹק.
(ג)(1) לֹא יִתְמַנֶּה לְשַׂר מִי שֶׁהוּרְשַׁע בַּעֲבֵירָה וְנִידּוֹן לְעוֹנֶשׁ מַאֲסָר וּבְיוֹם מִינּוּיוֹ טֶרֶם עָבְרוּ שֶׁבַע שָׁנִים מֵהַיּוֹם שֶׁגָּמַר לְרַצּוֹת אֶת עוֹנֶשׁ הַמַּאֲסָר אוֹ מִיּוֹם מַתַּן פְּסַק הַדִּין, לְפִי הַמְּאוּחָר, אֶלָּא אִם כֵּן קָבַע יוֹשֵׁב רֹאשׁ וַעֲדַת הַבְּחִירוֹת הַמֶּרְכָּזִית כִּי אֵין עִם הָעֲבֵירָה שֶׁבָּהּ הוּרְשַׁע, בִּנְסִיבּוֹת הָעִנְיָן, מִשּׁוּם קָלוֹן.
(2) יוֹשֵׁב רֹאשׁ וַעֲדַת הַבְּחִירוֹת הַמֶּרְכָּזִית לֹא יִקְבַּע כָּאָמוּר בַּפִּסְקָה (1), אִם קָבַע בֵּית הַמִּשְׁפָּט, לְפִי דִּין, כִּי יֵשׁ עִם הָעֲבֵירָה שֶׁבָּהּ הוּרְשַׁע מִשּׁוּם קָלוֹן.
(ד) לֹא יִתְמַנֶּה לַשַּׂר מִי שֶׁהוּא בַּעַל אֶזְרָחוּת שֶׁאֵינָהּ יִשְׂרְאֵלִית, אִם דִּינֵי הַמְּדִינָה שֶׁהוּא אֶזְרָח שֶׁלָּהּ מְאַפְשְׁרִים אֶת שִׁחְרוּרוֹ מֵאֶזְרָחוּת זוֹ, אֶלָּא לְאַחַר שֶׁעָשָׂה אֶת כָּל הַדָּרוּשׁ מִצִּדּוֹ לְשֵׁם שִׁחְרוּרוֹ מִמֶּנָּה.
(ה) חֲבֵר הַכְּנֶסֶת שֶׁפָּרַשׁ מִסִּיעָתוֹ וְלֹא הִתְפַּטֵּר מִכְּהוּנָּתוֹ סָמוּךְ לִפְרִישָׁתוֹ, לֹא יִהְיֶה לְשַׂר בִּתְקוּפַת כְּהוּנָּתָהּ שֶׁל אוֹתָהּ כְּנֶסֶת; הוֹרָאָה זוֹ לֹא תָּחוּל עַל הִתְפַּלְּגוּת סִיעָה בִּתְנָאִים שֶׁנִּקְבְּעוּ בַּחוֹק; לְעִנְיַן סְעִיף קָטָן זֶה, "פְּרִישָׁה מִסִּיעָה" – כְּהַגְדָּרָתָהּ בִּסְעִיף 6א לְחוֹק־יְסוֹד: הַכְּנֶסֶת.
7. הֲטָלַת הַתַּפְקִיד לְהַרְכִּיב מֶמְשָׁלָה
(א) מִשֶּׁיֵּשׁ לְכוֹנֵן מֶמְשָׁלָה חֲדָשָׁה יָטִיל נְשִׂיא הַמְּדִינָה, לְאַחַר שֶׁהִתְיַיעֵץ עִם נְצִיגֵי הַסִּיעוֹת בַּכְּנֶסֶת, אֶת הַתַּפְקִיד לְהַרְכִּיב מֶמְשָׁלָה עַל אֶחָד מֵחַבְרֵי הַכְּנֶסֶת שֶׁהִסְכִּים לְכָךְ; הַנָּשִׂיא יָטִיל אֶת הַתַּפְקִיד כָּאָמוּר בְּתוֹךְ שִׁבְעָה יָמִים מִיּוֹם פִּרְסוּם תּוֹצְאוֹת הַבְּחִירוֹת אוֹ מִיּוֹם הִיוָּוצְרוּת הָעִילָּה לְכִינּוּן מֶמְשָׁלָה חֲדָשָׁה, וּבְמִקְרֶה שֶׁל פְּטִירַת רֹאשׁ הַמֶּמְשָׁלָה – בְּתוֹךְ 14 יָמִים מִיּוֹם הַפְּטִירָה.
(ב) נִתְקַיְּימָה הַהִתְיַיעֲצוּת לִפְנֵי שֶׁנִּתְכַּנְּסָה הַכְּנֶסֶת הַחֲדָשָׁה, יִתְיַיעֵץ הַנָּשִׂיא עִם נְצִיגֵי רְשִׁימוֹת הַמּוּעֲמָדִים שֶׁתְּיוּצַּגְנָה בַּכְּנֶסֶת הַחֲדָשָׁה.
(ג) סְעִיף זֶה לֹא יָחוּל עַל כִּינּוּן מֶמְשָׁלָה בְּעִקְבוֹת הַבָּעַת אִי אֵמוּן לְפִי סְעִיף 28 אוֹ בְּעִקְבוֹת הַגָּשַׁת בַּקָּשָׁה לִנְשִׂיא הַמְּדִינָה לְפִי סְעִיף 29(ב), וְיָחוּלוּ הַהוֹרָאוֹת הַמְּפוֹרָטוֹת בַּסְּעִיפִים הָאֲמוּרִים.
8. הַתְּקוּפָה לְהַרְכָּבַת מֶמְשָׁלָה: לַחֲבֵר הַכְּנֶסֶת שֶׁנְּשִׂיא הַמְּדִינָה הֵטִיל עָלָיו אֶת הַתַּפְקִיד לְהַרְכִּיב מֶמְשָׁלָה לְפִי סְעִיף 7 נְתוּנָה לְמִילּוּי תַּפְקִידוֹ תְּקוּפָה שֶׁל 28 יָמִים; הַנָּשִׂיא רַשַּׁאי לְהַאֲרִיךְ תְּקוּפָה זוֹ בִּתְקוּפוֹת נוֹסָפוֹת, וּבִלְבַד שֶׁלֹּא יַעֲלוּ יַחַד עַל 14 יָמִים.
9. הֲטָלַת הַתַּפְקִיד מֵחָדָשׁ:
(א) עָבְרָה הַתְּקוּפָה לְפִי סְעִיף 8 וַחֲבֵר הַכְּנֶסֶת לֹא הוֹדִיעַ לִנְשִׂיא הַמְּדִינָה שֶׁהִרְכִּיב מֶמְשָׁלָה, אוֹ שֶׁהוֹדִיעַ לוֹ לִפְנֵי כֵן שֶׁאֵין בְּיָדוֹ לְהַרְכִּיב מֶמְשָׁלָה, אוֹ שֶׁהִצִּיג מֶמְשָׁלָה וְהַכְּנֶסֶת דָּחֲתָה אֶת הַבַּקָּשָׁה לְהַבִּיעַ בָּהּ אֵמוּן לְפִי סְעִיף 13(ד), יָטִיל הַנָּשִׂיא אֶת הַתַּפְקִיד לְהַרְכִּיב מֶמְשָׁלָה עַל חָבֵר אַחֵר שֶׁל הַכְּנֶסֶת שֶׁהוֹדִיעַ לַנָּשִׂיא שֶׁהוּא מוּכָן לְקַבֵּל אֶת הַתַּפְקִיד, אוֹ יוֹדִיעַ לְיוֹשֵׁב רֹאשׁ הַכְּנֶסֶת שֶׁאֵינוֹ רוֹאֶה אֶפְשָׁרוּת לְהַגִּיעַ לְהַרְכָּבַת מֶמְשָׁלָה, וְהַכֹּל בְּתוֹךְ שְׁלוֹשָׁה יָמִים מִיּוֹם שֶׁעָבְרָה הַתְּקוּפָה אוֹ מִיּוֹם הוֹדָעָתוֹ שֶׁל חֲבֵר הַכְּנֶסֶת שֶׁאֵין בְּיָדוֹ לְהַרְכִּיב מֶמְשָׁלָה, אוֹ מִיּוֹם דְּחִיַּית הַבַּקָּשָׁה לְהַבִּיעַ אֵמוּן בַּמֶּמְשָׁלָה, לְפִי הָעִנְיָן.
(ב) לִפְנֵי שֶׁיָּטִיל אֶת הַתַּפְקִיד לְהַרְכִּיב מֶמְשָׁלָה לְפִי סְעִיף זֶה, אוֹ לִפְנֵי שֶׁיּוֹדִיעַ לְיוֹשֵׁב רֹאשׁ הַכְּנֶסֶת שֶׁאֵינוֹ רוֹאֶה אֶפְשָׁרוּת לְהַגִּיעַ לְהַרְכָּבַת מֶמְשָׁלָה, רַשַּׁאי הַנָּשִׂיא לַחֲזוֹר וּלְהִתְיַיעֵץ עִם נְצִיגֵי סִיעוֹת בַּכְּנֶסֶת.
(ג) לַחֲבֵר הַכְּנֶסֶת שֶׁהַתַּפְקִיד לְהַרְכִּיב מֶמְשָׁלָה הוּטַּל עָלָיו לְפִי סְעִיף זֶה נְתוּנָה לְמִילּוּי תַּפְקִידוֹ תְּקוּפָה שֶׁל 28 יָמִים.
10. הֲטָלַת הַתַּפְקִיד לְפִי בַּקָּשַׁת רוֹב חַבְרֵי הַכְּנֶסֶת:
(א) הוֹדִיעַ נְשִׂיא הַמְּדִינָה לְיוֹשֵׁב רֹאשׁ הַכְּנֶסֶת, לְפִי סְעִיף 9(א), שֶׁאֵינוֹ רוֹאֶה אֶפְשָׁרוּת לְהַגִּיעַ לְהַרְכָּבַת מֶמְשָׁלָה, אוֹ שֶׁהֵטִיל אֶת הַתַּפְקִיד לְהַרְכִּיב מֶמְשָׁלָה עַל חֲבֵר הַכְּנֶסֶת לְפִי אוֹתוֹ סְעִיף וַחֲבֵר הַכְּנֶסֶת לֹא הוֹדִיעַ לַנָּשִׂיא בְּתוֹךְ 28 יָמִים שֶׁהִרְכִּיב מֶמְשָׁלָה אוֹ שֶׁהוֹדִיעַ לוֹ לִפְנֵי כֵן שֶׁאֵין בְּיָדוֹ לְהַרְכִּיב מֶמְשָׁלָה אוֹ שֶׁהִצִּיג מֶמְשָׁלָה וְהַכְּנֶסֶת דָּחֲתָה אֶת הַבַּקָּשָׁה לְהַבִּיעַ בָּהּ אֵמוּן לְפִי סְעִיף 13(ד), רַשָּׁאִים רוֹב חַבְרֵי הַכְּנֶסֶת לְבַקֵּשׁ מִנְּשִׂיא הַמְּדִינָה, בִּכְתָב, לְהַטִּיל אֶת הַתַּפְקִיד עַל חֲבֵר הַכְּנֶסֶת פְּלוֹנִי, שֶׁהִסְכִּים לְכָךְ בִּכְתָב, וְהַכֹּל בְּתוֹךְ 21 יָמִים מִיּוֹם הוֹדָעַת הַנָּשִׂיא, אוֹ מֵהַיּוֹם שֶׁבּוֹ עָבְרָה הַתְּקוּפָה לְפִי סְעִיף 9(ג), אוֹ מִיּוֹם הוֹדָעָתוֹ שֶׁל חֲבֵר הַכְּנֶסֶת שֶׁאֵין בְּיָדוֹ לְהַרְכִּיב מֶמְשָׁלָה, אוֹ מִיּוֹם דְּחִיַּית הַבַּקָּשָׁה לְהַבִּיעַ אֵמוּן בַּמֶּמְשָׁלָה, לְפִי הָעִנְיָן.
(ב) הוּגְּשָׁה לְנָשִׂיא בַּקָּשָׁה כָּאָמוּר בִּסְעִיף קָטָן (א), יָטִיל הַנָּשִׂיא, בְּתוֹךְ יוֹמַיִים, אֶת הַתַּפְקִיד לְהַרְכִּיב מֶמְשָׁלָה עַל חֲבֵר הַכְּנֶסֶת שֶׁצּוּיַּין בְּבַקָּשָׁה.
(ג) לַחֲבֵר הַכְּנֶסֶת שֶׁהַתַּפְקִיד לְהַרְכִּיב מֶמְשָׁלָה הוּטַּל עָלָיו לְפִי סְעִיף זֶה נְתוּנָה לְמִילּוּי תַּפְקִידוֹ תְּקוּפָה שֶׁל 14 יָמִים.
11. בְּחִירוֹת מוּקְדָּמוֹת בְּאֵין מֶמְשָׁלָה:
(א) לֹא הוּגְּשָׁה בַּקָּשָׁה כָּאָמוּר בִּסְעִיף 10(א), אוֹ לֹא הִרְכִּיב חֲבֵר הַכְּנֶסֶת מֶמְשָׁלָה בַּתְּקוּפָה הַנְּתוּנָה לוֹ לְפִי סְעִיף 10(ג), אוֹ שֶׁהוֹדִיעַ לַנָּשִׂיא לִפְנֵי כֵן שֶׁאֵין בְּיָדוֹ לְהַרְכִּיב מֶמְשָׁלָה, יוֹדִיעַ נְשִׂיא הַמְּדִינָה עַל כָּךְ לְיוֹשֵׁב רֹאשׁ הַכְּנֶסֶת.
(ב) הוֹדִיעַ הַנָּשִׂיא כָּאָמוּר בִּסְעִיף קָטָן (א), אוֹ שֶׁחֲבֵר הַכְּנֶסֶת שֶׁהוּטַל עָלָיו הַתַּפְקִיד לְהַרְכִּיב מֶמְשָׁלָה לְפִי סְעִיף 10(א) הִצִּיג מֶמְשָׁלָה וְהַכְּנֶסֶת דָּחֲתָה אֶת הַבַּקָּשָׁה לְהַבִּיעַ בָּהּ אֵמוּן לְפִי סְעִיף 13(ד), יִרְאוּ אֶת הַכְּנֶסֶת כְּאִילּוּ הֶחְלִיטָה עַל הִתְפַּזְּרוּתָהּ לִפְנֵי תּוֹם תְּקוּפַת כְּהוּנָּתָהּ, וְהַבְּחִירוֹת לַכְּנֶסֶת יִתְקַיְּימוּ בְּיוֹם ג' הָאַחֲרוֹן שֶׁלִּפְנֵי תּוֹם 90 הַיָּמִים מִיּוֹם הוֹדָעַת הַנָּשִׂיא, אוֹ מִיּוֹם דְּחִיַּית הַבַּקָּשָׁה לְהַבִּיעַ אֵמוּן בַּמֶּמְשָׁלָה, לְפִי הָעִנְיָן.
12. הַפְסָקַת הֲלִיכִים לְהַרְכָּבַת מֶמְשָׁלָה: נִתְקַבֵּל חוֹק עַל הִתְפַּזְּרוּת הַכְּנֶסֶת, יִיפָּסְקוּ הַהֲלִיכִים לְהַרְכָּבַת מֶמְשָׁלָה.
13. כִּינּוּן הַמֶּמְשָׁלָה: 
(א) הֵטִיל נְשִׂיא הַמְּדִינָה עַל חֲבֵר הַכְּנֶסֶת אֶת הַתַּפְקִיד לְהַרְכִּיב מֶמְשָׁלָה, יוֹדִיעַ עַל כָּךְ לְיוֹשֵׁב רֹאשׁ הַכְּנֶסֶת וְיוֹשֵׁב רֹאשׁ הַכְּנֶסֶת יוֹדִיעַ עַל כָּךְ לַכְּנֶסֶת.
(ב) הִרְכִּיב חֲבֵר הַכְּנֶסֶת מֶמְשָׁלָה, יוֹדִיעַ עַל כָּךְ לִנְשִׂיא הַמְּדִינָה וּלְיוֹשֵׁב רֹאשׁ הַכְּנֶסֶת, וְיוֹשֵׁב רֹאשׁ הַכְּנֶסֶת יוֹדִיעַ עַל כָּךְ לַכְּנֶסֶת וְיִקְבַּע יְשִׁיבָה, לְצוֹרֶךְ כִּינּוּן הַמֶּמְשָׁלָה, בְּתוֹךְ שִׁבְעָה יָמִים מִיּוֹם הַהוֹדָעָה לַכְּנֶסֶת לְפִי סְעִיף קָטָן זֶה.
(ג) חֲבֵר הַכְּנֶסֶת שֶׁהִרְכִּיב מֶמְשָׁלָה יַעֲמוֹד בְּרֹאשָׁהּ.
(ד) מִשֶּׁהוּרְכְּבָה הַמֶּמְשָׁלָה, תִּתְיַיצֵּב לִפְנֵי הַכְּנֶסֶת, תּוֹדִיעַ עַל קַוֵּוי הַיְּסוֹד שֶׁל מְדִינִיּוּתָהּ, עַל הֶרְכֵּבָהּ וְעַל חֲלוּקַּת הַתַּפְקִידִים בֵּין הַשָּׂרִים, וּתְבַקֵּשׁ הַבָּעַת אֵמוּן; הַמֶּמְשָׁלָה תִּיכּוֹן מִשֶּׁהִבִּיעָה בָּהּ הַכְּנֶסֶת אֵמוּן, וּמֵאוֹתָהּ שָׁעָה יִיכָּנְסוּ הַשָּׂרִים לִכְהוּנָּתָם.
13א. כִּינּוּן מֶמְשֶׁלֶת חִילּוּפִים [תִּיקּוּן: תש"ף]:
(א) בְּחוֹק יְסוֹד זֶה –
"מוֹעֵד הַחִילּוּפִים" – תַּאֲרִיךְ נָקוּב שֶׁבּוֹ יִתְבַּצְּעוּ הַחִילּוּפִים בֵּין רֹאשׁ הַמֶּמְשָׁלָה לְרֹאשׁ הַמֶּמְשָׁלָה הַחֲלוּפִי וּבֵין רֹאשׁ הַמֶּמְשָׁלָה הַחֲלוּפִי לְרֹאשׁ הַמֶּמְשָׁלָה;
"מֶמְשֶׁלֶת חִילּוּפִים" – מֶמְשָׁלָה שֶׁבִּתְקוּפַת כְּהוּנָּתָהּ יַעַמְדוּ בְּרֹאשָׁהּ, לְסֵירוּגִין, חֲבֵר הַכְּנֶסֶת שֶׁהִרְכִּיב אֶת הַמֶּמְשָׁלָה וַחֲבֵר הַכְּנֶסֶת נוֹסָף;
"רֹאשׁ הַמֶּמְשָׁלָה הַחֲלוּפִי" – חֲבֵר הַכְּנֶסֶת הַמְּיוֹעָד לְכַהֵן כְּרֹאשׁ הַמֶּמְשָׁלָה בְּמֶמְשֶׁלֶת חִילּוּפִים וַחֲבֵר הַכְּנֶסֶת שֶׁכִּיהֵן בְּאוֹתָהּ מֶמְשֶׁלֶת חִילּוּפִים כְּרֹאשׁ הַמֶּמְשָׁלָה לִפְנֵי הַחִילּוּפִים.
(ב) עַל אַף הָאָמוּר בִּסְעִיף 13(ג), הַמֶּמְשָׁלָה שֶׁתּוּרְכַּב יָכוֹל שֶׁתִּהְיֶה מֶמְשֶׁלֶת חִילּוּפִים לְפִי הוֹרָאוֹת חוֹק־יְסוֹד זֶה.
(ג) בְּמֶמְשֶׁלֶת חִילּוּפִים, כָּל שַׂר וּסְגַן שַׂר יְזוֹהֶה כְּבַעַל זִיקָּה לְרֹאשׁ הַמֶּמְשָׁלָה אוֹ לְרֹאשׁ הַמֶּמְשָׁלָה הַחֲלוּפִי.
(דְּ)(1) מִסְפַּר הַשָּׂרִים הַמְּזוֹהִים כְּבַעֲלֵי זִיקָּה לְרֹאשׁ הַמֶּמְשָׁלָה יִהְיֶה שָׁוֶוה לְמִסְפַּר הַשָּׂרִים הַמְּזוֹהִים כְּבַעֲלֵי זִיקָּה לְרֹאשׁ הַמֶּמְשָׁלָה הַחֲלוּפִי; וְאוּלָם לֹא הָיָה מִסְפַּר הַשָּׂרִים שָׁוֶוה כָּאָמוּר, תִּקְבַּע הַמֶּמְשָׁלָה מַנְגְּנוֹן הַצְבָּעָה שֶׁלְּפִיו כּוֹחַ הַהַצְבָּעָה שֶׁל כְּלַל הַשָּׂרִים בַּעֲלֵי הַזִּיקָּה לְרֹאשׁ הַמֶּמְשָׁלָה בַּמֶּמְשָׁלָה יִהְיֶה שָׁוֶוה לְכוֹח הַהַצְבָּעָה שֶׁל כְּלַל הַשָּׂרִים בַּעֲלֵי הַזִּיקָּה לְרֹאשׁ הַמֶּמְשָׁלָה הַחֲלוּפִי, אוֹ כְּלָלִים לְעִנְיַין אוֹפֶן קַבָּלַת הַהַחְלָטוֹת שֶׁיַּבְטִיחוּ יַחַס כָּאָמוּר.
(2) הוֹרָאוֹת פִּסְקָה (1) רֵישָׁה לְעִנְיַין מִסְפַּר הַשָּׂרִים יָחוּלוּ גַּם עַל וַעֲדוֹת שָׁרִים, לְמַעֵט עַל וַעֲדוֹת שָׁרִים שֶׁזֶּהוּת חַבְרֵיהֶן נִקְבְּעָה בַּחוֹק, אִם הַחוֹק הָאָמוּר אֵינוֹ מְאַפְשֵׁר לַמֶּמְשָׁלָה לְמַנּוֹת לָהֶן חֲבֵרִים נוֹסָפִים.
(ה) בְּלִי לִגְרוֹעַ מֵהוֹרָאוֹת סְעִיף 13(ד), מִשֶּׁהוּרְכְּבָה מֶמְשֶׁלֶת חִילּוּפִים, תִּתְיַיצֵּב לִפְנֵי הַכְּנֶסֶת, תּוֹדִיעַ עַל הַפְּרָטִים שֶׁלְּהַלָּן, וּתְבַקֵּשׁ הַבָּעַת אֵמוּן:
(1) זֶהוּת רֹאשׁ הַמֶּמְשָׁלָה וְזֶהוּת רֹאשׁ הַמֶּמְשָׁלָה הַחֲלוּפִי;
(2) מוֹעֵד הַחִילּוּפִים;
(3) זֶהוּת הַשָּׂרִים בַּעֲלֵי הַזִּיקָּה לְרֹאשׁ הַמֶּמְשָׁלָה וְזֶהוּת הַשָּׂרִים בַּעֲלֵי הַזִּיקָּה לְרֹאשׁ הַמֶּמְשָׁלָה הַחֲלוּפִי;
מֶמְשֶׁלֶת הַחִילּוּפִים תִּיכּוֹן מִשֶּׁהִבִּיעָה בָּהּ הַכְּנֶסֶת אֵמוּן וּמֵאוֹתָהּ שָׁעָה יִיכָּנְסוּ הַשָּׂרִים לִכְהוּנָּתָם.
(ו) מִשֶּׁהִבִּיעָה הַכְּנֶסֶת אֵמוּן בְּמֶמְשֶׁלֶת חִילּוּפִים אוֹ סָמוּךְ כְּכָל הָאֶפְשָׁר לְאַחַר מִכֵּן –
(1) יַצְהִיר רֹאשׁ הַמֶּמְשָׁלָה בִּפְנֵי הַכְּנֶסֶת הַצְהָרַת אֱמוּנִים זוֹ לְגַבֵּי תְּקוּפַת כְּהוּנָּתוֹ כְּרֹאשׁ הַמֶּמְשָׁלָה לִפְנֵי מוֹעֵד הַחִילּוּפִים וּלְגַבֵּי תְּקוּפַת כְּהוּנָּתוֹ כְּרֹאשׁ מֶמְשָׁלָה חֲלוּפִי לְאַחַר מוֹעֵד הַחִילּוּפִים: "אֲנִי (הַשֵּׁם) מִתְחַיֵּיב כְּרֹאשׁ הַמֶּמְשָׁלָה וּכְרֹאשׁ הַמֶּמְשָׁלָה הַחֲלוּפִי לְעָתִיד לִשְׁמוֹר אֱמוּנִים לִמְדִינַת יִשְׂרָאֵל וּלְחוּקֶּיהָ, לְמַלֵּא בֶּאֱמוּנָה אֶת תַּפְקִידֵי כְּרֹאשׁ הַמֶּמְשָׁלָה וּכְרֹאשׁ הַמֶּמְשָׁלָה הַחֲלוּפִי וּלְקַיֵּים אֶת הַחְלָטוֹת הַכְּנֶסֶת";
(2) יַצְהִיר רֹאשׁ הַמֶּמְשָׁלָה הַחֲלוּפִי בִּפְנֵי הַכְּנֶסֶת הַצְהָרַת אֱמוּנִים זוֹ לְגַבֵּי תְּקוּפַת כְּהוּנָּתוֹ כְּרֹאשׁ מֶמְשָׁלָה חֲלוּפִי לִפְנֵי מוֹעֵד הַחִילּוּפִים וּלְגַבֵּי תְּקוּפַת כְּהוּנָּתוֹ כְּרֹאשׁ הַמֶּמְשָׁלָה לְאַחַר מוֹעֵד הַחִילּוּפִים: "אֲנִי (הַשֵּׁם) מִתְחַיֵּיב כְּרֹאשׁ הַמֶּמְשָׁלָה הַחֲלוּפִי וּכְרֹאשׁ הַמֶּמְשָׁלָה לְעָתִיד לִשְׁמוֹר אֱמוּנִים לִמְדִינַת יִשְׂרָאֵל וּלְחוּקֶּיהָ, לְמַלֵּא בֶּאֱמוּנָה אֶת תַּפְקִידֵי כְּרֹאשׁ הַמֶּמְשָׁלָה הַחֲלוּפִי וּכְרֹאשׁ הַמֶּמְשָׁלָה וּלְקַיֵּים אֶת הַחְלָטוֹת הַכְּנֶסֶת".
(ז) בְּלִי לִגְרוֹעַ מֵהוֹרָאוֹת סְעִיף 13(ד), הִבִּיעָה הַכְּנֶסֶת אֵמוּן בְּמֶמְשֶׁלֶת חִילּוּפִים, בְּהַגִּיעַ מוֹעֵד הַחִילּוּפִים יֵיעָרְכוּ הַחִילּוּפִים בְּאוֹפֶן זֶה:
(1) כְּהוּנַּת רֹאשׁ הַמֶּמְשָׁלָה תִּיפָּסֵק וְרֹאשׁ הַמֶּמְשָׁלָה הַחֲלוּפִי יָחֵל בִּכְהוּנָּתוֹ כְּרֹאשׁ הַמֶּמְשָׁלָה;
(2) בְּמוֹעֵד זֶה, וּבַד בְּבַד, מִי שֶׁכְּהוּנָּתוֹ כְּרֹאשׁ מֶמְשָׁלָה נִפְסְקָה יָחֵל בִּכְהוּנָּתוֹ כְּרֹאשׁ הַמֶּמְשָׁלָה הַחֲלוּפִי.
(ח) עֲרִיכַת הַחִילּוּפִים כָּאָמוּר בִּסְעִיף קָטָן (ז), אֵינָהּ טְעוּנָה הַבָּעַת אֵמוּן נוֹסֶפֶת שֶׁל הַכְּנֶסֶת וְהַצְהָרַת אֱמוּנִים נוֹסֶפֶת שֶׁל רֹאשׁ הַמֶּמְשָׁלָה וְרֹאשׁ הַמֶּמְשָׁלָה הַחֲלוּפִי, וְלֹא יִרְאוּ אֶת הַחִילּוּפִים כְּהִתְפַּטְּרוּת הַמֶּמְשָׁלָה, כְּהִתְפַּטְּרוּת רֹאשׁ הַמֶּמְשָׁלָה, כְּהִתְפַּטְּרוּת רֹאשׁ הַמֶּמְשָׁלָה הַחֲלוּפִי אוֹ כְּכִינוּן מֶמְשָׁלָה חֲדָשָׁה.
14. הַצְהָרַת אֱמוּנִים: מִשֶּׁהִבִּיעָה הַכְּנֶסֶת אֵמוּן בַּמֶּמְשָׁלָה, אוֹ סָמוּךְ כְּכָל הָאֶפְשָׁר לְאַחַר מִכֵּן, יַצְהִיר רֹאשׁ הַמֶּמְשָׁלָה בִּפְנֵי הַכְּנֶסֶת הַצְהָרַת אֱמוּנִים זוֹ: "אֲנִי (הַשֵּׁם) מִתְחַיֵּיב כְּרֹאשׁ הַמֶּמְשָׁלָה לִשְׁמוֹר אֱמוּנִים לִמְדִינַת יִשְׂרָאֵל וּלְחוּקֶּיהָ, לְמַלֵּא בֶּאֱמוּנָה אֶת תַּפְקִידֵי כְּרֹאשׁ הַמֶּמְשָׁלָה וּלְקַיֵּים אֶת הַחְלָטוֹת הַכְּנֶסֶת";
וְכָל אֶחָד מִן הַשָּׂרִים הָאֲחֵרִים יַצְהִיר הַצְהָרַת אֱמוּנִים זוֹ: "אֲנִי (הַשֵּׁם) מִתְחַיֵּיב כַּחֲבֵר הַמֶּמְשָׁלָה לִשְׁמוֹר אֱמוּנִים לִמְדִינַת יִשְׂרָאֵל וּלְחוּקֶּיהָ, לְמַלֵּא בֶּאֱמוּנָה אֶת תַּפְקִידֵי כַּחֲבֵר הַמֶּמְשָׁלָה וּלְקַיֵּים אֶת הַחְלָטוֹת הַכְּנֶסֶת".
15. צֵירוּף שַׂר: הַמֶּמְשָׁלָה רַשָּׁאִית, עַל פִּי הַצָּעַת רֹאשׁ הַמֶּמְשָׁלָה, לְצָרֵף שַׂר נוֹסָף לַמֶּמְשָׁלָה; הֶחֱלִיטָה הַמֶּמְשָׁלָה לְצָרֵף שַׂר, תּוֹדִיעַ עַל כָּךְ וְעַל תַּפְקִידוֹ שֶׁל הַשַּׂר הַנּוֹסָף לַכְּנֶסֶת; עִם אִישּׁוּר הַהוֹדָעָה עַל יְדֵי הַכְּנֶסֶת יִיכָּנֵס הַשַּׂר הַנּוֹסָף לִכְהוּנָּתוֹ וְסָמוּךְ כְּכָל הָאֶפְשָׁר לְאִישּׁוּר יַצְהִיר אֶת הַצְהָרַת הָאֱמוּנִים.
16. מִילּוּי מְקוֹמוֹ שֶׁל רֹאשׁ הַמֶּמְשָׁלָה:
(א) נֶעְדַּר רֹאשׁ הַמֶּמְשָׁלָה מִן הָאָרֶץ יְזַמֵּן מְמַלֵּא מְקוֹמוֹ אֶת יְשִׁיבוֹת הַמֶּמְשָׁלָה וִינַהֵל אוֹתָן.
(ב) נִבְצַר מֵרֹאשׁ הַמֶּמְשָׁלָה זְמַנִּית לְמַלֵּא אֶת תַּפְקִידוֹ, יְמַלֵּא אֶת מְקוֹמוֹ מְמַלֵּא מְקוֹם רֹאשׁ הַמֶּמְשָׁלָה; חָלְפוּ 100 יָמִים רְצוּפִים שֶׁבָּהֶם כִּיהֵן מְמַלֵּא מְקוֹם רֹאשׁ הַמֶּמְשָׁלָה בִּמְקוֹם רֹאשׁ הַמֶּמְשָׁלָה וְהוּא לֹא חָזַר לְמַלֵּא אֶת תַּפְקִידוֹ, יִרְאוּהוּ כְּמִי שֶׁנִּבְצַר מִמֶּנּוּ דֶּרֶךְ קֶבַע לְמַלֵּא אֶת תַּפְקִידוֹ.
(ג) לֹא הָיָה מְמַלֵּא מָקוֹם לְרֹאשׁ הַמֶּמְשָׁלָה אוֹ שֶׁנִּבְצַר מִמְּמַלֵּא מְקוֹם רֹאשׁ הַמֶּמְשָׁלָה לְמַלֵּא אֶת תַּפְקִידָיו לְפִי סְעִיפִים קְטַנִּים (א) ו־(ב), תִּקְבַּע הַמֶּמְשָׁלָה שַׂר אַחֵר, שֶׁהוּא חֲבֵר הַכְּנֶסֶת, לְמַלֵּא תַּפְקִידִים אֵלֶּה.
17. חֲקִירַת רֹאשׁ הַמֶּמְשָׁלָה בִּתְקוּפַת כְּהוּנָּתוֹ וְאַחֲרֶיהָ, הַגָּשַׁת כְּתַב אִישּׁוּם וְהַרְשָׁעָה
(א) לֹא תִּיפָּתַח חֲקִירָה פְּלִילִית נֶגֶד רֹאשׁ הַמֶּמְשָׁלָה אֶלָּא בְּהַסְכָּמַת הַיּוֹעֵץ הַמִּשְׁפָּטִי לַמֶּמְשָׁלָה.
(ב) לֹא תִּיפָּתַח חֲקִירָה פְּלִילִית נֶגֶד מִי שֶׁכִּיהֵן כְּרֹאשׁ הַמֶּמְשָׁלָה, בְּשֶׁל חֲשָׁד לְבִיצּוּעַ עֲבֵירָה שֶׁנֶּעֶבְרָה בְּעֵת כְּהוּנָּתוֹ אוֹ בְּשָׁנָה לְאַחַר שֶׁחָדַל לְכַהֵן, אֶלָּא בְּהַסְכָּמַת הַיּוֹעֵץ הַמִּשְׁפָּטִי לַמֶּמְשָׁלָה.
(ג) כְּתַב אִישּׁוּם נֶגֶד רֹאשׁ הַמֶּמְשָׁלָה יוּגַּשׁ בִּידֵי הַיּוֹעֵץ הַמִּשְׁפָּטִי לַמֶּמְשָׁלָה לְבֵית הַמִּשְׁפָּט הַמְּחוֹזִי בִּירוּשָׁלַיִם, שֶׁיֵּישֵׁב בְּהֶרְכֵּב שֶׁל שְׁלוֹשָׁה שׁוֹפְטִים; הוֹרָאוֹת בְּעִנְיַן כְּתַב אִישּׁוּם שֶׁהוּגַּשׁ בְּטֶרֶם הֵחֵל רֹאשׁ הַמֶּמְשָׁלָה לְכַהֵן בְּתַפְקִידוֹ יִיקָּבְעוּ בַּחוֹק.
(ד) בֵּית הַמִּשְׁפָּט שֶׁהִרְשִׁיעַ אֶת רֹאשׁ הַמֶּמְשָׁלָה בַּעֲבֵירָה, יִקְבַּע בִּפְסַק דִּינוֹ אִם יֵשׁ בְּאוֹתָהּ עֲבֵירָה מִשּׁוּם קָלוֹן.
18. הַפְסָקַת כְּהוּנָּה שֶׁל רֹאשׁ הַמֶּמְשָׁלָה מֵחֲמַת עֲבֵירָה:
(א) הַכְּנֶסֶת רַשָּׁאִית, בְּהַחְלָטָה בְּרוֹב חֲבֵרֶיהָ, לְהַעֲבִיר מִכְּהוּנָּתוֹ אֶת רֹאשׁ הַמֶּמְשָׁלָה שֶׁהוּרְשַׁע בַּעֲבֵירָה וּבֵית הַמִּשְׁפָּט קָבַע בִּפְסַק דִּינוֹ שֶׁיֵּשׁ עִימָּהּ מִשּׁוּם קָלוֹן; הֶחֱלִיטָה הַכְּנֶסֶת כָּאָמוּר, יִרְאוּ אֶת הַמֶּמְשָׁלָה כְּאִילּוּ הִתְפַּטְּרָה עִם קַבָּלַת הַהַחְלָטָה.
(ב) בְּתוֹךְ 30 יָמִים מִיּוֹם מַתַּן פְּסַק הַדִּין כָּאָמוּר בִּסְעִיף קָטָן (א), תַּחְלִיט וַעֲדַת הַכְּנֶסֶת שֶׁל הַכְּנֶסֶת בִּדְבַר הַמְלָצָתָהּ לְעִנְיַן הַעֲבָרַת רֹאשׁ הַמֶּמְשָׁלָה מִכְּהוּנָּתוֹ וְתָבִיא אֶת הַמְלָצָתָהּ בִּפְנֵי מְלִיאַת הַכְּנֶסֶת; לֹא הֵבִיאָה וַעֲדַת הַכְּנֶסֶת אֶת הַמְלָצָתָהּ בְּתוֹךְ הַמּוֹעֵד הָאָמוּר, יַעֲלֶה יוֹשֵׁב רֹאשׁ הַכְּנֶסֶת אֶת הָעִנְיָן לַדִּיּוּן בִּמְלִיאַת הַכְּנֶסֶת.
(ג) וַעֲדַת הַכְּנֶסֶת וְהַכְּנֶסֶת לֹא יַחֲלִיטוּ בִּדְבַר הַעֲבָרַת רֹאשׁ הַמֶּמְשָׁלָה מִכְּהוּנָּתוֹ אֶלָּא לְאַחַר שֶׁנִּיתְּנָה לוֹ הִזְדַּמְּנוּת לִטְעוֹן טַעֲנוֹתָיו לִפְנֵיהֶן.
(ד) לֹא הוּעֲבַר רֹאשׁ הַמֶּמְשָׁלָה מִכְּהוּנָּתוֹ לְפִי סְעִיף זֶה וּפְסַק הַדִּין כָּאָמוּר בִּסְעִיף קָטָן (א) נַעֲשָׂה סוֹפִי, תִּיפָּסֵק כְּהוּנָּתוֹ שֶׁל רֹאשׁ הַמֶּמְשָׁלָה וְיִרְאוּ אֶת הַמֶּמְשָׁלָה כְּאִילּוּ הִתְפַּטְּרָה בַּיּוֹם שֶׁבּוֹ פְּסַק הַדִּין נַעֲשָׂה סוֹפִי.
(ה) הוֹרָאוֹת סְעִיפִים 42א וְ־42ב לְחוֹק־יְסוֹד: הַכְּנֶסֶת לֹא יָחוּלוּ עַל רֹאשׁ הַמֶּמְשָׁלָה.
19. הִתְפַּטְּרוּת רֹאשׁ הַמֶּמְשָׁלָה: רֹאשׁ הַמֶּמְשָׁלָה רַשַּׁאי, לְאַחַר שֶׁהוֹדִיעַ לַמֶּמְשָׁלָה עַל כַּוָּונָתוֹ לַעֲשׂוֹת כֵּן, לְהִתְפַּטֵּר עַל יְדֵי הַגָּשַׁת כְּתַב הִתְפַּטְּרוּת לִנְשִׂיא הַמְּדִינָה; הִתְפַּטְּרוּת רֹאשׁ הַמֶּמְשָׁלָה – כְּהִתְפַּטְּרוּת הַמֶּמְשָׁלָה.
20. רֹאשׁ הַמֶּמְשָׁלָה שֶׁנִּפְטַר אוֹ שֶׁנִּבְצַר מִמֶּנּוּ דֶּרֶךְ קֶבַע לְמַלֵּא אֶת הַתַּפְקִיד:
(א) נִפְטַר רֹאשׁ הַמֶּמְשָׁלָה, רוֹאִים אֶת הַמֶּמְשָׁלָה כְּאִילּוּ הִתְפַּטְּרָה בְּיוֹם פְּטִירָתוֹ.
(ב) נִבְצַר מֵרֹאשׁ הַמֶּמְשָׁלָה, דֶּרֶךְ קֶבַע, לְמַלֵּא אֶת תַּפְקִידוֹ, רוֹאִים אֶת הַמֶּמְשָׁלָה כְּאִילּוּ הִתְפַּטְּרָה בְּיוֹם הָ־101 שֶׁבּוֹ מְכַהֵן מְמַלֵּא מָקוֹם בִּמְקוֹמוֹ.
21. רֹאשׁ הַמֶּמְשָׁלָה אוֹ מְמַלֵּא מְקוֹמוֹ שֶׁחָדְלוּ לִהְיוֹת חַבְרֵי הַכְּנֶסֶת:
(א) רֹאשׁ הַמֶּמְשָׁלָה שֶׁחָדַל לִהְיוֹת חֲבֵר הַכְּנֶסֶת, רוֹאִים אוֹתוֹ כְּאִילּוּ הִתְפַּטֵּר מִכְּהוּנָּתוֹ בְּיוֹם שֶׁנִּפְסְקָה חֲבֵרוּתוֹ בַּכְּנֶסֶת; הִתְפַּטְּרוּת רֹאשׁ הַמֶּמְשָׁלָה – כְּהִתְפַּטְּרוּת הַמֶּמְשָׁלָה.
(ב) שַׂר הַמְּכַהֵן כִּמְמַלֵּא מְקוֹם רֹאשׁ הַמֶּמְשָׁלָה, שֶׁחָדַל לִהְיוֹת חֲבֵר הַכְּנֶסֶת, יֶחְדַּל מִלְּכַהֵן בְּתַפְקִידוֹ כִּמְמַלֵּא מְקוֹם רֹאשׁ הַמֶּמְשָׁלָה.
22. הַפְסָקַת כְּהוּנָּתוֹ שֶׁל שַׂר [תִּיקּוּן: תשע"ד־2]:
(א) שַׂר, לְמַעֵט רֹאשׁ הַמֶּמְשָׁלָה, רַשַּׁאי, לְאַחַר שֶׁהוֹדִיעַ לַמֶּמְשָׁלָה עַל כַּוָּונָתוֹ לַעֲשׂוֹת כֵּן, לְהִתְפַּטֵּר מִן הַמֶּמְשָׁלָה עַל יְדֵי הַגָּשַׁת כְּתַב הִתְפַּטְּרוּת לְרֹאשׁ הַמֶּמְשָׁלָה; כְּהוּנָּתוֹ בַּמֶּמְשָׁלָה נִפְסֶקֶת כַּעֲבוֹר 48 שָׁעוֹת לְאַחַר שֶׁכָּתַב הַהִתְפַּטְּרוּת נִמְסַר לְרֹאשׁ הַמֶּמְשָׁלָה, זוּלַת אִם חָזַר בּוֹ הַשַּׂר מֵהִתְפַּטְּרוּתוֹ קוֹדֶם לָכֶן; הִסְתַּיְּימָה הַתְּקוּפָה הָאֲמוּרָה בְּיוֹם מְנוּחָה, יִידָּחֶה סִיּוּמָהּ לַיּוֹם שֶׁלְּאַחַר מִכֵּן שֶׁאֵינוֹ יוֹם מְנוּחָה, וְהַכּוֹל כְּפִי שֶׁיִּיקָּבַע בַּחוֹק.
(ב) רֹאשׁ הַמֶּמְשָׁלָה רַשַּׁאי, לְאַחַר שֶׁהוֹדִיעַ לַמֶּמְשָׁלָה עַל כַּוַּונְתּוֹ לַעֲשׂוֹת כֵּן, לְהַעֲבִיר שַׂר מִכְּהוּנָּתוֹ; כְּהוּנָּתוֹ שֶׁל הַשַּׂר נִפְסֶקֶת כַּעֲבוֹר 48 שָׁעוֹת לְאַחַר שֶׁכָּתַב הַהַעֲבָרָה מִכְּהוּנָּה נִמְסַר לְיָדָיו, זוּלַת אִם חָזַר בּוֹ רֹאשׁ הַמֶּמְשָׁלָה קוֹדֶם לָכֶן; הִסְתַּיְּימָה הַתְּקוּפָה הָאֲמוּרָה בַּיּוֹם מְנוּחָה, יִידָּחֶה סִיּוּמָהּ לַיּוֹם שֶׁלְּאַחַר מִכֵּן שֶׁאֵינוֹ יוֹם מְנוּחָה, וְהַכּוֹל כְּפִי שֶׁיִּיקָּבַע בַּחוֹק.
(ג) כְּהוּנָּתוֹ שֶׁל שַׂר בַּמֶּמְשָׁלָה נִפְסֶקֶת עִם בְּחִירָתוֹ אוֹ הִתְמַנּוּתוֹ לְאֶחָד הַתַּפְקִידִים שֶׁנּוֹשְׂאֵיהֶם מְנוּעִים מֵהֱיוֹת מוּעֲמָדִים לַכְּנֶסֶת.
23. הַפְסָקַת כְּהוּנַּת שַׂר מֵחֲמַת עֲבֵירָה:
(א) כְּתַב אִישּׁוּם נֶגֶד שַׂר, לְמַעֵט בַּעֲבֵירוֹת שֶׁיִּיקָּבְעוּ בַּחוֹק, יוּגַּשׁ וְיִתְבָּרֵר בְּבֵית מִשְׁפָּט מְחוֹזִי; הוֹרָאוֹת בְּעִנְיַן כְּתַב אִישּׁוּם שֶׁהוּגַּשׁ בְּטֶרֶם הֵחֵל הַשַּׂר לְכַהֵן בְּתַפְקִידוֹ יִיקָּבְעוּ בַּחוֹק.
(ב) בֵּית הַמִּשְׁפָּט שֶׁהִרְשִׁיעַ שַׂר בַּעֲבֵירָה, יִקְבַּע בִּפְסַק דִּינוֹ אִם יֵשׁ בְּאוֹתָהּ עֲבֵירָה מִשּׁוּם קָלוֹן; קָבַע בֵּית הַמִּשְׁפָּט כָּאָמוּר, תִּיפָּסֵק כְּהוּנָּתוֹ שֶׁל הַשַּׂר בַּיּוֹם מַתַּן פְּסַק הַדִּין.
(ג) סְעִיף זֶה לֹא יָחוּל עַל רֹאשׁ הַמֶּמְשָׁלָה.
24. מִילּוּי מְקוֹמוֹ שֶׁל שַׂר:
(א) נֶעְדַּר שַׂר, לְמַעֵט רֹאשׁ הַמֶּמְשָׁלָה, מִן הָאָרֶץ, רַשָּׁאִית הַמֶּמְשָׁלָה לִקְבּוֹעַ כִּי שַׂר אַחֵר יְמַלֵּא אֶת מְקוֹמוֹ; מְמַלֵּא הַמָּקוֹם יְמַלֵּא אֶת תַּפְקִידָיו שֶׁל הַשַּׂר, כּוּלָּם אוֹ מִקְּצָתָם, הַכֹּל כְּפִי שֶׁתִּקְבַּע הַמֶּמְשָׁלָה.
(ב) חָדַל שַׂר לְכַהֵן אוֹ שֶׁנִּבְצַר מִמֶּנּוּ זְמַנִּית לְמַלֵּא אֶת תַּפְקִידוֹ, יְמַלֵּא אֶת הַתַּפְקִיד רֹאשׁ הַמֶּמְשָׁלָה אוֹ שַׂר אַחֵר שֶׁתִּקְבַּע הַמֶּמְשָׁלָה.
(ג) תְּקוּפַת מִילּוּי הַמָּקוֹם שֶׁל שַׂר שֶׁחָדַל לְכַהֵן כָּאָמוּר בִּסְעִיף קָטָן (ב) לֹא תַּעֲלֶה עַל שְׁלוֹשָׁה חוֹדָשִׁים.
25. סְגָנֵי שָׁרִים [תִּיקּוּן: תשע"ד, תשע"ה, תשע"ה־2, תש"ף]:
(א) שַׂר הַמְּמוּנֶּה עַל מִשְׂרָד רַשַּׁאי, בְּהַסְכָּמַת רֹאשׁ הַמֶּמְשָׁלָה וּבְאִישּׁוּר הַמֶּמְשָׁלָה, לְמַנּוֹת לְאוֹתוֹ מִשְׂרָד, מִבֵּין חַבְרֵי הַכְּנֶסֶת, סְגַן שַׂר אֶחָד; סְגַן שַׂר יִיכָּנֵס לְתַפְקִידוֹ מִשֶּׁהוֹדִיעָה הַמֶּמְשָׁלָה בַּכְּנֶסֶת עַל מִינּוּיוֹ; לִסְגַן שַׂר שֶׁמּוּנָּה עַל יְדֵי רֹאשׁ הַמֶּמְשָׁלָה יִיקָּרֵא "סְגַן שַׂר בְּמִשְׂרַד רֹאשׁ הַמֶּמְשָׁלָה".
(הוֹרָאַת שָׁעָה בִּתְקוּפַת כְּהוּנָּתָהּ שֶׁל הַכְּנֶסֶת הָעֶשְׂרִים וְשָׁלוֹשׁ):
שַׂר הַמְּמוּנֶּה עַל מִשְׂרָד רַשַּׁאי, בְּהַסְכָּמַת רֹאשׁ הַמֶּמְשָׁלָה וּבְאִישּׁוּר הַמֶּמְשָׁלָה, לְמַנּוֹת לְאוֹתוֹ מִשְׂרָד, מִבֵּין חַבְרֵי הַכְּנֶסֶת, סְגַן שַׂר אֶחָד אוֹ שְׁנֵי סְגָנֵי שָׂרִים; סְגַן שַׂר יִיכָּנֵס לְתַפְקִידוֹ מִשֶּׁהוֹדִיעָה הַמֶּמְשָׁלָה בַּכְּנֶסֶת עַל מִינּוּיוֹ; לִסְגַן שַׂר שֶׁמּוּנָּה עַל יְדֵי רֹאשׁ הַמֶּמְשָׁלָה יִיקָּרֵא "סְגַן שַׂר בְּמִשְׂרַד רֹאשׁ הַמֶּמְשָׁלָה".
(אַ1) סָמוּךְ כְּכָל הָאֶפְשָׁר לְמִינּוּיוֹ, יַצְהִיר סְגַן הַשַּׂר לִפְנֵי הַכְּנֶסֶת הַצְהָרַת אֱמוּנִים זוֹ:
"אֲנִי (הַשֵּׁם) מִתְחַיֵּיב לִשְׁמוֹר אֱמוּנִים לִמְדִינַת יִשְׂרָאֵל וּלְחוּקֶּיהָ, לְמַלֵּא בֶּאֱמוּנָה אֶת תַּפְקִידִי כִּסְגַן שַׂר, וּלְקַיֵּים אֶת הַחְלָטוֹת הַכְּנֶסֶת."
(ב) סְגַן שַׂר יִפְעַל בַּכְּנֶסֶת וּבַמִּשְׂרָד שֶׁנִּתְמַנָּה לוֹ, בְּשֵׁם הַשַּׂר שֶׁמִּינָּה אוֹתוֹ וּבְמִסְגֶּרֶת הָעִנְיָנִים שֶׁמָּסַר לוֹ.
(ג) חֲבֵר הַכְּנֶסֶת שֶׁפָּרַשׁ מִסִּיעָתוֹ לֹא יִתְמַנֶּה לִסְגַן שַׂר בִּתְקוּפַת כְּהוּנָּתָהּ שֶׁל אוֹתָהּ כְּנֶסֶת; הוֹרָאָה זוֹ לֹא תָּחוּל עַל הִתְפַּלְּגוּת סִיעָה בִּתְנָאִים שֶׁנִּקְבְּעוּ בַּחוֹק; לְעִנְיַן סְעִיף קָטָן זֶה, "פְּרִישָׁה מִסִּיעָה" – כְּהַגְדָּרָתָהּ בִּסְעִיף 6א לְחוֹק־יְסוֹד: הַכְּנֶסֶת.
(ד) (בּוּטַּל).
26. פְּקִיעַת כְּהוּנָּתוֹ שֶׁל סְגַן שַׂר [תִּיקּוּן: תשע"ה־2, תש"ף־2]: כְּהוּנָּתוֹ שֶׁל סְגַן שַׂר נִפְסֶקֶת בְּכָל אַחַת מֵאֵלֶּה:
(1) סְגַן הַשַּׂר הִתְפַּטֵּר בְּהַגָּשַׁת כְּתַב הִתְפַּטְּרוּת לַשַּׂר שֶׁמִּינָּה אוֹתוֹ; כְּהוּנָּתוֹ שֶׁל סְגַן הַשַּׂר נִפְסֶקֶת כַּעֲבוֹר 48 שָׁעוֹת לְאַחַר שֶׁכָּתַב הַהִתְפַּטְּרוּת נִמְסַר לַשַּׂר שֶׁמִּינָּה אוֹתוֹ, זוּלַת אִם חָזַר בּוֹ סְגַן הַשַּׂר קוֹדֶם לָכֵן; הִסְתַּיְּימָה הַתְּקוּפָה הָאֲמוּרָה בַּיּוֹם מְנוּחָה, יִידָּחֶה סִיּוּמָהּ לַיּוֹם שֶׁלְּאַחַר מִכֵּן שֶׁאֵינוֹ יוֹם מְנוּחָה, וְהַכּוֹל כְּפִי שֶׁיִּיקָּבַע בַּחוֹק.
(2) הַשַּׂר שֶׁמִּינָּה אוֹתוֹ חָדַל לִהְיוֹת שַׂר אוֹ לִהְיוֹת מְמוּנֶּה עַל אוֹתוֹ מִשְׂרָד;
(3) רֹאשׁ הַמֶּמְשָׁלָה, הַמֶּמְשָׁלָה אוֹ הַשַּׂר שֶׁמִּינָּה אֶת סְגַן הַשַּׂר הֶחֱלִיטוּ לְהַפְסִיק אֶת כְּהוּנָּתוֹ; וְאוּלָם רֹאשׁ הַמֶּמְשָׁלָה לֹא יַעֲבִיר סְגַן שַׂר מִכְּהוּנָּתוֹ אֶלָּא לְאַחַר שֶׁהוֹדִיעַ עַל כַּוַּונְתּוֹ לַעֲשׂוֹת כֵּן לַמֶּמְשָׁלָה וְלַשַּׂר שֶׁמִּינָּה אֶת סְגַן הַשַּׂר; כְּהוּנָּתוֹ שֶׁל סְגַן הַשַּׂר נִפְסֶקֶת כַּעֲבוֹר 48 שָׁעוֹת לְאַחַר שֶׁכְּתָב הַהַעֲבָרָה מֵהַכְּהוּנָּה נִמְסַר לְיָדָיו כָּאָמוּר, זוּלַת אִם חָזְרוּ בָּהֶם רֹאשׁ הַמֶּמְשָׁלָה, הַמֶּמְשָׁלָה אוֹ הַשַּׂר שֶׁמִּינָּה אוֹתוֹ, לְפִי הָעִנְיָין, קוֹדֶם לָכֶן; הִסְתַּיְּימָה הַתְּקוּפָה הָאֲמוּרָה בַּיּוֹם מְנוּחָה, יִידָּחֶה סִיּוּמָהּ לַיּוֹם שֶׁלְּאַחַר מִכֵּן שֶׁאֵינוֹ יוֹם מְנוּחָה, וְהַכּוֹל כְּפִי שֶׁיִּיקָּבַע בַּחוֹק.
(4) כּוּנְּנָה מֶמְשָׁלָה חֲדָשָׁה;
(5) סְגַן הַשַּׂר חָדַל לִהְיוֹת חֲבֵר הַכְּנֶסֶת, זוּלַת אִם חֲבֵרוּתוֹ בַּכְּנֶסֶת נִפְסְקָה לְפִי הוֹרָאוֹת סְעִיף 42ג לְחוֹק־יְסוֹד: הַכְּנֶסֶת.
27. הַפְסָקַת כְּהוּנַּת סְגַן שַׂר מֵחֲמַת עֲבֵירָה: בֵּית הַמִּשְׁפָּט שֶׁהִרְשִׁיעַ סְגַן שַׂר בַּעֲבֵירָה יִקְבַּע בִּפְסַק דִּינוֹ אִם יֵשׁ בְּאוֹתָהּ עֲבֵירָה מִשּׁוּם קָלוֹן; קָבַע בֵּית הַמִּשְׁפָּט כָּאָמוּר, תִּיפָּסֵק כְּהוּנָּתוֹ שֶׁל סְגַן הַשַּׂר בַּיּוֹם מַתַּן פְּסַק הַדִּין.
28. הַבָּעַת אִי־אֵמוּן בַּמֶּמְשָׁלָה [תִּיקּוּן: תשע"ד]
(א) הַכְּנֶסֶת רַשָּׁאִית לְהַבִּיעַ אִי־אֵמוּן בַּמֶּמְשָׁלָה.
(ב) הַבָּעַת אִי־אֵמוּן בַּמֶּמְשָׁלָה תֵּיעָשֶׂה בְּהַחְלָטָה שֶׁל הַכְּנֶסֶת, בְּרוֹב חֲבֵרֶיהָ, לְהַבִּיעַ אֵמוּן בְּמֶמְשָׁלָה אַחֶרֶת שֶׁהוֹדִיעָה עַל קַוֵּוי הַיְּסוֹד שֶׁל מְדִינִיּוּתָהּ, עַל הֶרְכֵּבָהּ וְעַל חֲלוּקַּת הַתַּפְקִידִים בֵּין הַשָּׂרִים כָּאָמוּר בִּסְעִיף 13(ד); הַמֶּמְשָׁלָה הַחֲדָשָׁה תִּיכּוֹן מִשֶּׁהִבִּיעָה בָּהּ הַכְּנֶסֶת אֵמוּן, וּמֵאוֹתָהּ שָׁעָה יִיכָּנְסוּ הַשָּׂרִים לִכְהוּנָּתָם.
(ג) פְּרָטִים לְעִנְיַין הַגָּשַׁת הַצָּעָה לְהַבִּיעַ אִי־אֵמוּן בַּמֶּמְשָׁלָה וְהַדִּיּוּן בָּהּ יִיקָּבְעוּ בַּחוֹק אוֹ בַּתַּקָּנוֹן הַכְּנֶסֶת; הוּגְּשָׁה הַהַצָּעָה בִּידֵי 61 חַבְרֵי הַכְּנֶסֶת, יִתְקַיֵּים הַדִּיּוּן בַּהֶקְדֵּם הָאֶפְשָׁרִי, וְלֹא יְאוּחַר מִשָּׁבוּעַ מִיּוֹם הַגָּשָׁתָהּ.
29. סַמְכוּת לְפַזֵּר אֶת הַכְּנֶסֶת [תִּיקּוּן: תשע"ד]:
(א) נוֹכַח רֹאשׁ הַמֶּמְשָׁלָה כִּי קַיָּים בַּכְּנֶסֶת רוֹב הַמִּתְנַגֵּד לַמֶּמְשָׁלָה, וְשֶׁעֵקֶב כָּךְ נִמְנַעַת אֶפְשָׁרוּת לִפְעוּלָּה תַּקִּינָה שֶׁל הַמֶּמְשָׁלָה, רַשַּׁאי הוּא, בְּהַסְכָּמַת נְשִׂיא הַמְּדִינָה, לְפַזֵּר אֶת הַכְּנֶסֶת בְּצַו שֶׁיְּפוּרְסַם בָּרְשׁוּמוֹת; הַצַּו יִיכָּנֵס לְתוֹקְפוֹ 21 יָמִים אַחֲרֵי יוֹם פִּרְסוּמוֹ, אֶלָּא אִם כֵּן הוּגְּשָׁה בַּקָּשָׁה לְפִי סְעִיף קָטָן (ב), וְרוֹאִים אֶת הַמֶּמְשָׁלָה כְּאִילּוּ הִתְפַּטְּרָה בְּיוֹם פִּרְסוּם הַצַּו.
(ב) בְּתוֹךְ 21 יָמִים מִיּוֹם פִּרְסוּם הַצַּו, רַשָּׁאִים רוֹב חַבְרֵי הַכְּנֶסֶת לְבַקֵּשׁ בִּכְתָב מִנְּשִׂיא הַמְּדִינָה לְהַטִּיל עַל חֲבֵר כְּנֶסֶת פְּלוֹנִי, שֶׁהִסְכִּים לְכָךְ בִּכְתָב, וְשֶׁאֵינוֹ רֹאשׁ הַמֶּמְשָׁלָה, לְהַרְכִּיב מֶמְשָׁלָה.
(ג) הוּגְּשָׁה לַנָּשִׂיא הַמְּדִינָה בַּקָּשָׁה כָּאָמוּר בִּסְעִיף קָטָן (ב), יוֹדִיעַ עַל כָּךְ הַנָּשִׂיא לְיוֹשֵׁב רֹאשׁ הַכְּנֶסֶת; הַנָּשִׂיא יָטִיל, בְּתוֹךְ יוֹמַיִים, אֶת הַתַּפְקִיד לְהַרְכִּיב מֶמְשָׁלָה עַל חֲבֵר הַכְּנֶסֶת שֶׁצּוּיַּין בַּבַּקָּשָׁה.
(ד) לַחֲבֵר הַכְּנֶסֶת שֶׁנְּשִׂיא הַמְּדִינָה הֵטִיל עָלָיו אֶת הַתַּפְקִיד לְהַרְכִּיב מֶמְשָׁלָה לְפִי סְעִיף זֶה נְתוּנָה לְמִילּוּי תַּפְקִידוֹ תְּקוּפָה שֶׁל 28 יָמִים; הַנָּשִׂיא רַשַּׁאי לְהַאֲרִיךְ תְּקוּפָה זוֹ בִּתְקוּפוֹת נוֹסָפוֹת, וּבִלְבַד שֶׁלֹּא יַעֲלוּ יַחַד עַל 14 יָמִים.
(ה) לֹא הוּגְּשָׁה בַּקָּשָׁה כָּאָמוּר בִּסְעִיף קָטָן (ב), אוֹ עָבְרָה הַתְּקוּפָה כָּאָמוּר בִּסְעִיף קָטָן (ד), וַחֲבֵר הַכְּנֶסֶת לֹא הוֹדִיעַ לַנָּשִׂיא שֶׁהִרְכִּיב מֶמְשָׁלָה אוֹ שֶׁהוֹדִיעַ לוֹ לִפְנֵי כֵן שֶׁאֵין בְּיָדוֹ לְהַרְכִּיב מֶמְשָׁלָה, יוֹדִיעַ נְשִׂיא הַמְּדִינָה עַל כָּךְ לְיוֹשֵׁב רֹאשׁ הַכְּנֶסֶת.
(ו) הוֹדִיעַ נְשִׂיא הַמְּדִינָה כָּאָמוּר בִּסְעִיף קָטָן (ה) אוֹ שֶׁחֲבֵר הַכְּנֶסֶת שֶׁהוּטַל עָלָיו הַתַּפְקִיד לְהַרְכָּבַת מֶמְשָׁלָה לְפִי סְעִיף זֶה הִצִּיג מֶמְשָׁלָה וְהַכְּנֶסֶת דָּחֲתָה אֶת הַבַּקָּשָׁה לְהַבִּיעַ בָּהּ אֵמוּן לְפִי סְעִיף 13(ד), יִרְאוּ אֶת הַכְּנֶסֶת כְּאִילּוּ הֶחְלִיטָה עַל הִתְפַּזְּרוּתָהּ לִפְנֵי תּוֹם תְּקוּפַת כְּהוּנָּתָהּ, וְהַבְּחִירוֹת לַכְּנֶסֶת יִתְקַיְּימוּ בְּיוֹם ג' הָאַחֲרוֹן שֶׁלִּפְנֵי תּוֹם 90 הַיָּמִים מִיּוֹם כְּנִיסַת הַצַּו לְתוֹקֶף אוֹ מִיּוֹם סִיּוּם הַתְּקוּפָה לְהַרְכָּבַת מֶמְשָׁלָה אוֹ מִיּוֹם הַהוֹדָעָה לַנָּשִׂיא אוֹ מִיּוֹם דְּחִיַּית הַבַּקָּשָׁה לְהַבִּיעַ אֵמוּן בַּמֶּמְשָׁלָה, לְפִי הָעִנְיָן.
(ז) רֹאשׁ הַמֶּמְשָׁלָה לֹא יִהְיֶה רַשַּׁאי לְהִשְׁתַּמֵּשׁ בְּסַמְכוּתוֹ לְפִי סְעִיף זֶה –
(1) מִתְּחִילַּת כְּהוּנָּתָהּ שֶׁל כְּנֶסֶת חֲדָשָׁה עַד כִּינּוּן הַמֶּמְשָׁלָה הַחֲדָשָׁה;
(2) (נִמְחֲקָה);
(3) לְאַחַר הִתְפַּטְּרוּת רֹאשׁ הַמֶּמְשָׁלָה, אוֹ מִיּוֹם מַתַּן פְּסַק דִּין שֶׁבּוֹ נִקְבַּע כִּי עָבַר עֲבֵירָה שֶׁיֵּשׁ עִימָּהּ מִשּׁוּם קָלוֹן עַד יוֹם הַחְלָטַת הַכְּנֶסֶת לְפִי סְעִיף 18(א).
(ח) שַׂר הַמְּמַלֵּא אֶת מְקוֹמוֹ שֶׁל רֹאשׁ הַמֶּמְשָׁלָה לֹא יִהְיֶה רַשַּׁאי לְהִשְׁתַּמֵּשׁ בְּסַמְכוּת הַנְּתוּנָה לְרֹאשׁ הַמֶּמְשָׁלָה לְפִי סְעִיף זֶה.
30. רְצִיפוּת הַמֶּמְשָׁלָה [תִּיקּוּן: תשע"ד, תש"ף־2]:
(א) עִם בְּחִירַת כְּנֶסֶת חֲדָשָׁה אוֹ הִתְפַּטְּרוּת הַמֶּמְשָׁלָה כָּאָמוּר בִּסְעִיפִים 18, 19, 20 אוֹ 21 אוֹ עִם הַגָּשַׁת בַּקָּשָׁה לְפִי סְעִיף 29(ב), יִפְתַּח נְשִׂיא הַמְּדִינָה בַּהֲלִיכִים לְהַרְכָּבַת מֶמְשָׁלָה חֲדָשָׁה כָּאָמוּר בְּחוֹק־יְסוֹד זֶה.
(בְּ) עִם בְּחִירַת כְּנֶסֶת חֲדָשָׁה אוֹ הִתְפַּטְּרוּת הַמֶּמְשָׁלָה כָּאָמוּר בִּסְעִיפִים 18, 19, 20, 21 אוֹ 29 תַּמְשִׁיךְ הַמֶּמְשָׁלָה הַיּוֹצֵאת בְּמִילּוּי תַּפְקִידֶיהָ עַד שֶׁתִּיכּוֹן הַמֶּמְשָׁלָה הַחֲדָשָׁה.
(ג) רֹאשׁ הַמֶּמְשָׁלָה שֶׁהִתְפַּטֵּר יַמְשִׁיךְ בְּמִילּוּי תַּפְקִידוֹ עַד שֶׁתִּיכּוֹן הַמֶּמְשָׁלָה הַחֲדָשָׁה; נִפְטַר רֹאשׁ הַמֶּמְשָׁלָה, נִבְצַר מִמֶּנּוּ דֶּרֶךְ קֶבַע לְמַלֵּא אֶת תַּפְקִידוֹ אוֹ הוּפְסְקָה כְּהוּנָּתוֹ מֵחֲמַת עֲבֵירָה, תִּקְבַּע הַמֶּמְשָׁלָה שַׂר אַחֵר שֶׁהוּא חֲבֵר הַכְּנֶסֶת וַחֲבֵר סִיעָתוֹ שֶׁל רֹאשׁ הַמֶּמְשָׁלָה, לְכַהֵן כְּרֹאשׁ הַמֶּמְשָׁלָה בְּפוֹעַל עַד שֶׁתִּיכּוֹן הַמֶּמְשָׁלָה הַחֲדָשָׁה.
(ד) מֶמְשָׁלָה הַמְּכַהֶנֶת לְפִי סְעִיף קָטָן (ב), רַשָּׁאִית לִמְנוֹת חֲבֵר הַכְּנֶסֶת לִהְיוֹת שַׂר בְּתַפְקִידוֹ שֶׁל שַׂר שֶׁחָדַל לְכַהֵן; מִינּוּיוֹ שֶׁל שַׂר לְפִי סְעִיף קָטָן זֶה אֵינוֹ טָעוּן אִישּׁוּר הַכְּנֶסֶת; בִּסְעִיף קָטָן זֶה, "חֲבֵר הַכְּנֶסֶת" – לְרַבּוֹת שַׂר אוֹ סְגַן שַׂר שֶׁחֲבֵרוּתוֹ בַּכְּנֶסֶת נִפְסְקָה לְפִי סְעִיף 42ג לְחוֹק־יְסוֹד: הַכְּנֶסֶת.
30א. הֲטָלַת הַתַּפְקִיד לְהַרְכִּיב מֶמְשָׁלָה עַל שַׂר אוֹ סְגַן שַׂר שֶׁחֲבֵרוּתוֹ בַּכְּנֶסֶת נִפְסְקָה [תִּיקּוּן: תשע"ה־2, תש"ף־2]: עַל אַף הָאָמוּר בִּסְעִיפִים 7 עַד 11, 13 וְ־29, שַׂר אוֹ סְגַן שַׂר שֶׁחֲבֵרוּתוֹ בַּכְּנֶסֶת נִפְסְקָה לְפִי סְעִיף 42ג לְחוֹק־יְסוֹד: הַכְּנֶסֶת, נִיתָּן לְהַטִּיל עָלָיו אֶת הַתַּפְקִיד לְהַרְכִּיב מֶמְשָׁלָה, לְבַקֵּשׁ לְהַטִּיל עָלָיו אֶת הַתַּפְקִיד לְהַרְכִּיב מֶמְשָׁלָה אוֹ לְהַצִּיעַ אוֹתוֹ כְּמוּעֲמָד לִהְיוֹת רֹאשׁ הַמֶּמְשָׁלָה, בְּהֶתְאֵם לְהוֹרָאוֹת הַסְּעִיפִים הָאֲמוּרִים, אַף שֶׁאֵינוֹ חֲבֵר הַכְּנֶסֶת, אוּלָם עִם הֱיוֹתוֹ לְרֹאשׁ הַמֶּמְשָׁלָה תִּתְחַדֵּשׁ חֲבֵרוּתוֹ בַּכְּנֶסֶת בְּהֶתְאֵם לְהוֹרָאוֹת סְעִיף 42ג(ג)(2) לְחוֹק־יְסוֹד: הַכְּנֶסֶת.
30ב. מְמַלֵּא מְקוֹם רֹאשׁ הַמֶּמְשָׁלָה, רֹאשׁ הַמֶּמְשָׁלָה בְּפוֹעַל אוֹ רֹאשׁ הַמֶּמְשָׁלָה הַחֲלוּפִי שֶׁהוּא שַׂר אוֹ סְגַן שַׂר שֶׁחֲבֵרוּתוֹ בַּכְּנֶסֶת נִפְסְקָה [תִּיקּוּן: תשע"ה־2, תש"ף־2]
עַל אַף הָאָמוּר בִּסְעִיפִים 5(ד), 16(ג), 30(ג), וְ־43א, נִיתָּן לִבְחוֹר, בְּהֶתְאֵם לְהוֹרָאוֹת הַסְּעִיפִים הָאֲמוּרִים, שַׂר שֶׁחֲבֵרוּתוֹ בַּכְּנֶסֶת נִפְסְקָה לְפִי סְעִיף 42ג לְחוֹק־יְסוֹד: הַכְּנֶסֶת לִמְמַלֵּא מְקוֹם רֹאשׁ הַמֶּמְשָׁלָה אוֹ לְרֹאשׁ הַמֶּמְשָׁלָה בְּפוֹעַל, אוֹ שַׂר אוֹ סְגַן שַׂר שֶׁחֲבֵרוּתוֹ בַּכְּנֶסֶת נִפְסְקָה כָּאָמוּר לְרֹאשׁ הַמֶּמְשָׁלָה הַחֲלוּפִי, אַף שֶׁאֵינוֹ חֲבֵר הַכְּנֶסֶת, אוּלָם עִם בְּחִירָתוֹ כָּאָמוּר תִּתְחַדֵּשׁ חֲבֵרוּתוֹ בַּכְּנֶסֶת בְּהֶתְאֵם לְהוֹרָאוֹת סְעִיף 42ג(ג) לְחוֹק הַיְּסוֹד הָאָמוּר.
31. תִּפְקוּד הַמֶּמְשָׁלָה:
(א) הַמֶּמְשָׁלָה רַשָּׁאִית, בְּאִישּׁוּר הַכְּנֶסֶת, לְשַׁנּוֹת אֶת חֲלוּקַּת הַתַּפְקִידִים בֵּין הַשָּׂרִים, לְמַעֵט תַּפְקִיד רֹאשׁ הַמֶּמְשָׁלָה.
(ב) הַמֶּמְשָׁלָה רַשָּׁאִית, בְּאִישּׁוּר הַכְּנֶסֶת, לְהַעֲבִיר סַמְכוּת הַנְּתוּנָה עַל פִּי חוֹק לְשַׂר אֶחָד, אוֹ חוֹבָה הַמּוּטֶּלֶת עָלָיו עַל פִּי חוֹק, כּוּלָּהּ אוֹ מִקְּצָתָהּ, לְשַׂר אַחֵר.
(ג) הַמֶּמְשָׁלָה רַשָּׁאִית, בְּאִישּׁוּר הַכְּנֶסֶת, לְאַחֵד מִשְׂרָדִים, לְחַלְּקָם, לְבַטְּלָם וּלְהָקִים מִשְׂרָדִים חֲדָשִׁים.
(ד) הַמֶּמְשָׁלָה רַשָּׁאִית לְהַעֲבִיר שִׁטְחֵי פְּעוּלָּה מִמִּשְׂרַד לַמִּשְׂרָד.
(ה) הַמֶּמְשָׁלָה רַשָּׁאִית לְמַנּוֹת וַעֲדוֹת שָׂרִים קְבוּעוֹת, זְמַנִּיּוֹת אוֹ לְעִנְיָנִים מְסוּיָּימִים; מוּנְּתָה וַעֲדָה, רַשָּׁאִית הַמֶּמְשָׁלָה לִפְעוֹל בְּאֶמְצָעוּתָהּ.
(ו) הַמֶּמְשָׁלָה תִּקְבַּע אֶת סִדְרֵי יְשִׁיבוֹתֶיהָ וַעֲבוֹדָתָהּ, דַּרְכֵי דִּיּוּנֶיהָ וְאוֹפֶן קַבָּלַת הַחְלָטוֹתֶיהָ אֵם דֶּרֶךְ קָבַע וְאִם לְעִנְיָן מְסוּיָּים.
32. הַסַּמְכוּיוֹת הַשִּׁיּוּרִיּוֹת שֶׁל הַמֶּמְשָׁלָה: הַמֶּמְשָׁלָה מוּסְמֶכֶת לַעֲשׂוֹת בְּשֵׁם הַמְּדִינָה, בְּכָפוּף לְכָל דִּין, כָּל פְּעוּלָּה שֶׁעֲשִׂיָּיתָהּ אֵינָהּ מוּטֶּלֶת בַּדִּין עַל רָשׁוּת אַחֶרֶת.
33. אֲצִילַת סַמְכוּיוֹת [תִּיקּוּן: תשע"ח]:
(א) סַמְכוּת הַנְּתוּנָה עַל פִּי דִּין לַמֶּמְשָׁלָה רַשָּׁאִית הַמֶּמְשָׁלָה לֶאֱצוֹל לְאֶחָד הַשָּׂרִים; סְעִיף זֶה לֹא יָחוּל עַל סַמְכוּיוֹת הַמֶּמְשָׁלָה לְפִי חוֹק־יְסוֹד זֶה, לְמַעֵט סַמְכוּיוֹת לְפִי סְעִיף 32.
(ב) סַמְכוּת הַנְּתוּנָה לְאֶחָד הַשָּׂרִים עַל פִּי חוֹק אוֹ שֶׁהוּעַבְרָה לוֹ עַל פִּי סְעִיף 31(ב), לְמַעֵט סַמְכוּת לְהַתְקִין תַּקָּנוֹת, רַשַּׁאי הַשַּׂר לֶאֱצוֹל, כּוּלָּהּ, מִקְּצָתָהּ אוֹ בִּסְיָיגִים, לְעוֹבֵד צִיבּוּר.
(ג) סַמְכוּת שֶׁהַמֶּמְשָׁלָה אָצְלָה לְשַׂר, לְמַעֵט סַמְכוּת לְהַתְקִין תַּקָּנוֹת, רַשַּׁאי הַשַּׂר לְאָצְלָהּ, כּוּלָּהּ, מִקְּצָתָהּ אוֹ בִּסְיָיגִים, לְעוֹבֵד צִיבּוּר אִם הִסְמִיכָה אוֹתוֹ הַמֶּמְשָׁלָה לְכָךְ.
(ג1) כִּיהֵן רֹאשׁ הַמֶּמְשָׁלָה כְּשַׂר הַמְּמוּנֶּה עַל מִשְׂרָד, רַשַּׁאי הוּא לֶאֱצוֹל אֶת סַמְכוּתוֹ, בְּהֶתְאֵם לְהוֹרָאוֹת סְעִיפִים קְטַנִּים (ב) אוֹ (ג), גַּם לִסְגַן שַׂר בְּאוֹתוֹ מִשְׂרָד.
(ד) בִּסְעִיף זֶה, סַמְכוּת הַנְּתוּנָה לַמֶּמְשָׁלָה אוֹ לְשַׂר, לְרַבּוֹת חוֹבָה הַמּוּטֶּלֶת עֲלֵיהֶם.
(ה) הוֹרָאוֹת סְעִיף זֶה יָחוּלוּ אִם אֵין כַּוָּונָה אַחֶרֶת מִשְׁתַּמַּעַת מִן הַחוֹק הַמַּקְנֶה אֶת הַסַּמְכוּת אוֹ הַמֵּטִיל אֶת הַחוֹבָה.
34. נְטִילַת סַמְכוּיוֹת: שַׂר הַמְּמוּנֶּה עַל בִּיצּוּעוֹ שֶׁל חוֹק רַשַּׁאי לִיטּוֹל לְעַצְמוֹ כָּל סַמְכוּת, לְמַעֵט סַמְכוּת בַּעֲלַת אוֹפִי שִׁיפּוּטִי, הַנְּתוּנָה עַל פִּי אוֹתוֹ חוֹק לְעוֹבֵד הַמְּדִינָה, אִם אֵין כַּוָּונָה אַחֶרֶת מִשְׁתַּמַּעַת מִן הַחוֹק; הַשַּׂר רַשַּׁאי לַעֲשׂוֹת כָּאָמוּר לְעִנְיָן מְסוּיָּים אוֹ לִתְקוּפָה מְסוּיֶּימֶת.
35. סוֹדִיּוּת:
(א) הַדִּיּוּנִים וְהַהַחְלָטוֹת שֶׁל הַמֶּמְשָׁלָה וְשֶׁל וַעֲדוֹת הַשָּׂרִים בְּעִנְיָנִים אֵלֶּה הֵם סוֹדִיִּים וְגִילּוּיָם וּפִרְסוּמָם אָסוּר:
(1) בִּיטְחוֹן הַמְּדִינָה;
(2) יַחֲסֵי חוּץ שֶׁל הַמְּדִינָה;
(3) סוּג עִנְיָנִים אַחֵר שֶׁהַמֶּמְשָׁלָה רָאֲתָה אֶת סוֹדִיּוּתוֹ כְּחִיּוּנִית לַמְּדִינָה, וְהִכְרִיזָה עָלָיו בְּצַו, לְעִנְיַן סְעִיף זֶה;
(4) עִנְיָן שֶׁהַמֶּמְשָׁלָה הֶחְלִיטָה לְשָׁמְרוֹ בְּסוֹד, וּבִלְבַד שֶׁגִּילּוּיוֹ וּפִרְסוּמוֹ שֶׁל עִנְיָן כָּאָמוּר אֵינוֹ אָסוּר אֶלָּא עַל מִי שֶׁיָּדַע עַל הַהַחְלָטָה.
(ב) הוֹרָאוֹת סְעִיף קָטָן (א) לֹא יָחוּלוּ עַל דְּבָרִים שֶׁהַמֶּמְשָׁלָה אוֹ רֹאשׁ הַמֶּמְשָׁלָה, אוֹ מִי שֶׁהַמֶּמְשָׁלָה אוֹ רֹאשׁ הַמֶּמְשָׁלָה הִסְמִיכוּהוּ לְכָךְ, הִתִּירוּ אֶת פִּרְסוּמָם, אוֹ עַל דְּבָרִים שֶׁפִּרְסוּמָם נִדְרַשׁ עַל פִּי דִּין.
36. מַשְׂכּוֹרֶת וְגִימְלָאוֹת: מַשְׂכּוּרְתָּם שֶׁל הַשָּׂרִים וּסְגָנֵי הַשָּׂרִים וְתַשְׁלוּמִים אֲחֵרִים שֶׁיְּשׁוּלְּמוּ לָהֶם בִּתְקוּפַת כְּהוּנָּתָם אוֹ לְאַחֲרֶיהָ, אוֹ לִשְׁאֵירֵיהֶם לְאַחַר מוֹתָם, יִיקָּבְעוּ בַּחוֹק, אוֹ בְּהַחְלָטָה שֶׁל הַכְּנֶסֶת אוֹ שֶׁל וַעֲדָה מִוַּעֲדוֹתֶיהָ שֶׁהַכְּנֶסֶת הִסְמִיכָה לְכָךְ.
37. תַּקָּנוֹת:
(א) שַׂר הַמְּמוּנֶּה עַל בִּיצּוּעוֹ שֶׁל חוֹק מוּסְמָךְ לְהַתְקִין תַּקָּנוֹת לְבִיצּוּעוֹ.
(ב) חוֹק יָכוֹל שֶׁיַּסְמִיךְ אֶת רֹאשׁ הַמֶּמְשָׁלָה אוֹ שַׂר לְהַתְקִין תַּקָּנוֹת בְּעִנְיָן שֶׁנִּקְבַּע בְּהַסְמָכָה.
38. הַכְרָזַת מַצַּב חֵירוּם:
(א) רָאֲתָה הַכְּנֶסֶת שֶׁקַּיָּים בַּמְּדִינָה מַצָּב שֶׁל חֵירוּם רַשָּׁאִית הִיא, בְּיוֹזְמָתָּהּ אוֹ עַל פִּי הַצָּעַת הַמֶּמְשָׁלָה, לְהַכְרִיז עַל מַצַּב חֵירוּם.
(ב) תְּקוּפַת תּוֹקְפָהּ שֶׁל הַהַכְרָזָה תְּהֵא כְּפִי שֶׁנִּקְבַּע בָּהּ, אַךְ לֹא תַּעֲלֶה עַל שָׁנָה; הַכְּנֶסֶת רַשָּׁאִית לַחֲזוֹר וּלְהַכְרִיז עַל מַצַּב חֵירוּם כָּאָמוּר.
(ג) רָאֲתָה הַמֶּמְשָׁלָה שֶׁקִּייֵּם בַּמְּדִינָה מַצָּב שֶׁל חֵירוּם וְשֶׁעֵקֶב דְּחִיפוּת הָעִנְיָן יֵשׁ לְהַכְרִיז עַל מַצַּב חֵירוּם עוֹד לִפְנֵי שֶׁנִּיתָּן לְכַנֵּס אֶת הַכְּנֶסֶת, רַשָּׁאִית הִיא לְהַכְרִיז עַל מַצַּב חֵירוּם; תּוֹקְפָהּ שֶׁל הַהַכְרָזָה יִפְקַע כַּעֲבוֹר שִׁבְעָה יָמִים מִיּוֹם נְתִינָתָהּ, אִם לֹא אוּשְּׁרָה אוֹ בּוּטְּלָה קוֹדֶם לָכֶן עַל יְדֵי הַכְּנֶסֶת בְּהַחְלָטָה שֶׁל רוֹב חֲבֵרֶיהָ; לֹא הִתְכַּנְּסָה הַכְּנֶסֶת, רַשָּׁאִית הַמֶּמְשָׁלָה לַחֲזוֹר וּלְהַכְרִיז עַל מַצַּב חֵירוּם כָּאָמוּר בִּסְעִיף קָטָן זֶה.
(ד) הַכְרָזוֹת הַכְּנֶסֶת אוֹ הַמֶּמְשָׁלָה עַל מַצַּב חֵירוּם יְפוּרְסְמוּ בָּרְשׁוּמוֹת; לֹא נִיתָּן לְפַרְסֵם הַכְרָזָה עַל מַצַּב הַחֵירוּם בָּרְשׁוּמוֹת, תְּפוּרְסַם הַהַכְרָזָה בְּדֶרֶךְ מַתְאִימָה אַחֶרֶת, וּבִלְבַד שֶׁתְּפוּרְסַם בָּרְשׁוּמוֹת מִיָּד כִּשְׁנִיָּתָן יִהְיֶה לַעֲשׂוֹת כֵּן.
(ה) הַכְּנֶסֶת רַשָּׁאִית, בְּכָל עֵת, לְבַטֵּל הַכְרָזָה עַל מַצַּב חֵירוּם; הוֹדָעָה עַל הַבִּיטּוּל תְּפוּרְסַם בָּרְשׁוּמוֹת.
39. הַתְקָנַת תַּקָּנוֹת שְׁעַת חֵירוּם:
(א) בְּמַצַּב חֵירוּם רַשָּׁאִית הַמֶּמְשָׁלָה לְהַתְקִין תַּקָּנוֹת שְׁעַת חֵירוּם כְּדֵי לְהָגֵן עַל הַמְּדִינָה, בִּיטְחוֹן הַצִּיבּוּר וְקִיּוּם הָאַסְפָּקָה וְהַשֵּׁירוּתִים הַחִיּוּנִיִּים; תַּקָּנוֹת שְׁעַת חֵירוּם יוּנְּחוּ עַל שׁוּלְחַן וַעֲדַת הַחוּץ וְהַבִּיטָּחוֹן שֶׁל הַכְּנֶסֶת סָמוּךְ כְּכָל הָאֶפְשָׁר לְאַחַר הַתְקָנָתָן.
(בְּ) רָאָה רֹאשׁ הַמֶּמְשָׁלָה כִּי לֹא נִיתָּן לְכַנֵּס אֶת הַמֶּמְשָׁלָה וְכִי קַיָּים צוֹרֶךְ דָּחוּף וְחִיּוּנִי לְהַתְקִין תַּקָּנוֹת שְׁעַת חֵירוּם, רַשַּׁאי הוּא לְהַתְקִינָן אוֹ לְהַסְמִיךְ שַׂר לְהַתְקִינָן.
(ג) תַּקָּנוֹת שְׁעַת חֵירוּם כּוֹחָן יָפֶה לְשַׁנּוֹת כָּל חוֹק, לְהַפְקִיעַ זְמַנִּית אֶת תּוֹקְפוֹ אוֹ לִקְבּוֹעַ בּוֹ תְּנָאִים, וְכֵן לְהַטִּיל אוֹ לְהַגְדִּיל מִסִּים אוֹ תַּשְׁלוּמֵי חוֹבָה אֲחֵרִים, וְהַכֹּל זוּלַת אִם אֵין הוֹרָאָה אַחֶרֶת בַּחוֹק.
(ד) אֵין בְּכוֹחָן שֶׁל תַּקָּנוֹת שְׁעַת חֵירוּם לִמְנוֹעַ פְּנִיָּה לְעַרְכָּאוֹת, לִקְבּוֹעַ עֲנִישָׁה לְמַפְרֵעַ אוֹ לְהַתִּיר פְּגִיעָה בִּכְבוֹד הָאָדָם.
(ה) לֹא יוּתְקְנוּ תַּקָּנוֹת שְׁעַת חֵירוּם וְלֹא יוּפְעֲלוּ מִכּוֹחָן הֶסְדֵּרִים, אֶמְצָעִים וְסַמְכוּיוֹת, אֶלָּא בַּמִּידָּה שֶׁמַּצַּב הַחֵירוּם מְחַיֵּיב זֹאת.
(ו) תּוֹקְפָן שֶׁל תַּקָּנוֹת שְׁעַת חֵירוּם יִפְקַע כַּעֲבוֹר שְׁלוֹשָׁה חוֹדָשִׁים מִיּוֹם הַתְקָנָתָן, זוּלַת אִם הוּאֲרַךְ תּוֹקְפָן בַּחוֹק, אוֹ שֶׁבּוּטְּלוּ עַל יְדֵי הַכְּנֶסֶת בַּחוֹק אוֹ בְּהַחְלָטָה שֶׁל רוֹב חַבְרֵי הַכְּנֶסֶת.
(ז) תַּקָּנוֹת שְׁעַת חֵירוּם יִיכָּנְסוּ לְתוֹקֶף עִם פִּרְסוּמָן בָּרְשׁוּמוֹת; לֹא נִיתָּן לְפַרְסְמָן בָּרְשׁוּמוֹת, הֵן יְפוּרְסְמוּ בְּדֶרֶךְ מַתְאִימָה אַחֶרֶת, וּבִלְבַד שֶׁיְּפוּרְסְמוּ בָּרְשׁוּמוֹת מִיָּד כְּשֶׁנִּיתָּן יִהְיֶה לַעֲשׂוֹת כֵּן.
(ח) חָדַל מַצַּב הַחֵירוּם לְהִתְקַיֵּים, יוֹסִיפוּ תַּקָּנוֹת שְׁעַת חֵירוּם לְהִתְקַיֵּים לִתְקוּפַת תּוֹקְפָן אַךְ לֹא יוֹתֵר מִ־60 יָמִים מִסִּיּוּם מַצַּב הַחֵירוּם; תַּקָּנוֹת שְׁעַת חֵירוּם שֶׁתּוֹקְפָן הוּאֲרַךְ בַּחוֹק, יוֹסִיפוּ לַעֲמוֹד בְּתוֹקְפָן.
40. הַכְרָזַת מִלְחָמָה אוֹ נְקִיטַת פְּעוּלָּה צְבָאִית מַשְׁמָעוּתִית [תִּיקּוּן: תשע"ח־2, תשע"ח־3]:
(א) הַמְּדִינָה לֹא תִּפְתַּח בְּמִלְחָמָה וְלֹא תִּנְקוֹט פְּעוּלָּה צְבָאִית מַשְׁמָעוּתִית הָעֲלוּלָה לְהוֹבִיל, בְּרָמַת הִסְתַּבְּרוּת קְרוֹבָה לְוַודַּאי, לְמִלְחָמָה אֶלָּא מִכּוֹחַ הַחְלָטַת הַמֶּמְשָׁלָה.
(אַ1) עַל אַף הָאָמוּר בִּסְעִיף קָטָן (א) וּבִסְעִיף 33(א), הַמֶּמְשָׁלָה רַשָּׁאִית לְהַחְלִיט עַל אֲצִילַת סַמְכוּתָהּ לְפִי סְעִיף קָטָן (א), דֶּרֶךְ כְּלָל אוֹ בְּמִקְרֶה מְסוּיָּם, לְוַועֲדַת שָׂרִים שֶׁנִּקְבְּעָה בַּחוֹק; הֶחֱלִיטָה הַמֶּמְשָׁלָה עַל אֲצִילַת סַמְכוּתָהּ לְוַועֲדַת הַשָּׂרִים, תַּפְעִיל וַעֲדַת הַשָּׂרִים אֶת סַמְכוּתָהּ רַק אִם מָצָא רֹאשׁ הַמֶּמְשָׁלָה כִּי הַפְעָלַת הַסַּמְכוּת בִּידֵי הַוַּועֲדָה, בִּמְקוֹם הַמֶּמְשָׁלָה, נִדְרֶשֶׁת, בִּנְסִיבּוֹת הָעִנְיָין, בְּשֶׁל טְעָמִים שֶׁל בִּיטְחוֹן הַמְּדִינָה אוֹ יַחֲסֵי הַחוּץ שֶׁלָּהּ, לְרַבּוֹת טַעֲמֵי סוֹדִיּוּת הַכְּרוּכִים בָּהֶם.
(אַ2) (בּוּטַּל).
(ב) אֵין בִּסְעִיף זֶה כְּדֵי לִמְנוֹעַ פְּעוּלּוֹת צְבָאִיּוֹת אֲחֵרוֹת הַנִּדְרָשׁוֹת לְמַטְּרַת הֲגָנָה עַל הַמְּדִינָה וּבִיטְחוֹן הַצִּיבּוּר.
(ג) הוֹדָעָה עַל הַחְלָטַת הַמֶּמְשָׁלָה לִפְתּוֹחַ בַּמִּלְחָמָה אוֹ לִנְקוֹט פְּעוּלָּה צְבָאִית מַשְׁמָעוּתִית לְפִי סְעִיף קָטָן (א) תִּימָּסֵר לְוַעֲדַת הַחוּץ וְהַבִּיטָּחוֹן שֶׁל הַכְּנֶסֶת בַּהֶקְדֵּם הָאֶפְשָׁרִי וְאִם הִתְקַבְּלָה הַהַחְלָטָה בִּידֵי וַעֲדַת הַשָּׂרִים כָּאָמוּר בִּסְעִיף קָטָן (א1), תִּימָּסֵר הוֹדָעָה עַל כָּךְ, בְּהֶקְדֵּם הָאֶפְשָׁרִי, לַמֶּמְשָׁלָה וּלְוַועֲדַת מִשְׁנֶה שֶׁל וַעֲדַת הַחוּץ וְהַבִּיטָּחוֹן שֶׁל הַכְּנֶסֶת; רֹאשׁ הַמֶּמְשָׁלָה יִמְסוֹר אֶת הַהוֹדָעָה בַּהֶקְדֵּם הָאֶפְשָׁרִי גַּם בִּמְלִיאַת הַכְּנֶסֶת; הוֹדָעָה עַל פְּעוּלּוֹת צְבָאִיּוֹת אֲחֵרוֹת כָּאָמוּר בִּסְעִיף קָטָן (ב) תִּימָּסֵר לְוַועֲדַת הַחוּץ וְהַבִּיטָּחוֹן שֶׁל הַכְּנֶסֶת בַּהֶקְדֵּם הָאֶפְשָׁרִי.
41. אִי תְּחוּלָה שֶׁל תַּקָּנוֹת שְׁעַת חֵירוּם: עַל אַף הָאָמוּר בְּכָל דִּין, אֵין בְּכוֹחָן שֶׁל תַּקָּנוֹת שְׁעַת חֵירוּם לְשַׁנּוֹת חוֹק־יְסוֹד זֶה, לְהַפְקִיעַ זְמַנִּית אֶת תּוֹקְפוֹ אוֹ לִקְבּוֹעַ בּוֹ תְּנָאִים.
42. הַמֶּמְשָׁלָה וּוַעֲדוֹת הַכְּנֶסֶת [תִּיקּוּן: תשע"ה־2]
(א) הַמֶּמְשָׁלָה תִּמְסוֹר לַכְּנֶסֶת וּלְוַעֲדוֹתֶיהָ מֵידָע עַל פִּי דְּרִישָׁתָן וּתְסַיֵּיעַ לָהֶן בְּמִילּוּי תַּפְקִידָן; הוֹרָאוֹת מְיוּחָדוֹת יִיקָּבְעוּ בַּחוֹק לְחִיסּוּי מֵידָע כְּשֶׁהַדָּבָר נָחוּץ לַהֲגָנָה עַל בִּיטְחוֹן הַמְּדִינָה וְיַחֲסֵי הַחוּץ אוֹ קִשְׁרֵי מִסְחָר בֵּינְלְאוּמִּיִּים שֶׁלָּהּ, אוֹ לַהֲגָנָה עַל זְכוּת אוֹ חִסָּיוֹן שֶׁבַּדִּין.
(ב) הַכְּנֶסֶת רַשָּׁאִית, לְפִי דְּרִישָׁה שֶׁל לְפָחוֹת אַרְבָּעִים מֵחֲבֵרֶיהָ, לְקַיֵּים דִּיּוּן בְּהִשְׁתַּתְּפוּת רֹאשׁ הַמֶּמְשָׁלָה בְּנוֹשֵׂא שֶׁהוּחְלַט עָלָיו; דְּרִישָׁה כָּאָמוּר יָכוֹל שֶׁתּוּגַּשׁ לֹא יוֹתֵר מֵאַחַת לְחוֹדֶשׁ.
(ג) הַכְּנֶסֶת, וְכָל וַעֲדָה מִוַּעֲדוֹתֶיהָ בְּמִסְגֶּרֶת מִילּוּי תַּפְקִידֶיהָ, רַשָּׁאִיּוֹת לְחַיֵּיב שַׂר לְהוֹפִיעַ בִּפְנֵיהֶן, וְרַשָּׁאִיּוֹת לְחַיֵּיב סְגַן שַׂר, בְּאֶמְצָעוּת הַשַּׂר שֶׁמִּינָּה אוֹתוֹ אוֹ בִּידִיעָתוֹ, לְהוֹפִיעַ לִפְנֵיהֶן.
(ד) וַעֲדָה מִוְּעָדוֹת הַכְּנֶסֶת רַשָּׁאִית, בְּמִסְגֶּרֶת מִילּוּי תַּפְקִידֶיהָ, בְּאֶמְצָעוּת הַשַּׂר הַנּוֹגֵעַ בַּדָּבָר אוֹ בִּידִיעָתוֹ, לְחַיֵּיב עוֹבֵד הַמְּדִינָה אוֹ כָּל מִי שֶׁיִּיקָּבַע בַּחוֹק, לְהִתְיַיצֵּב בְּפָנֶיהָ.
(ה) שַׂר רַשַּׁאי לְהַשְׁמִיעַ אֶת דְּבָרוֹ לִפְנֵי הַכְּנֶסֶת וּוַעֲדוֹתֶיהָ.
(ו) פְּרָטִים לְעִנְיַן בִּיצּוּעַ סְעִיף זֶה יָכוֹל שֶׁיִּיקָּבְעוּ בַּחוֹק אוֹ בַּתַּקָּנוֹן הַכְּנֶסֶת.
43. שִׁינּוּי מוֹעֵד בְּחִירוֹת [תִּיקּוּן: תשע"ד]: נִקְבַּע מוֹעֵד בְּחִירוֹת לַכְּנֶסֶת לְפִי סְעִיפִים 11 וּ־29, רַשָּׁאִית הַכְּנֶסֶת, בְּהַחְלָטָה שֶׁתִּתְקַבֵּל בְּרוֹב חֲבֵרֶיהָ, בְּתוֹךְ חֲמִישָּׁה יָמִים מִיּוֹם הִיוַוצְרוּת הָעִילָּה לְקִיּוּם הַבְּחִירוֹת, לִקְבּוֹעַ כִּי בְּשֶׁל סְמִיכוּת מוֹעֵד הַבְּחִירוֹת לְיוֹם חַג, מוֹעֵד אוֹ זִכָּרוֹן, יִידָּחוּ הַבְּחִירוֹת לַמּוֹעֵד שֶׁתִּקְבַּע וְשֶׁאֵינוֹ מְאוּחָר מִ־100 יָמִים מִמּוֹעֵד הִיוַוצְרוּת הָעִילָּה.
43א. חִילּוּפִים בֵּין רֹאשׁ הַמֶּמְשָׁלָה לְרֹאשׁ הַמֶּמְשָׁלָה הַחֲלוּפִי שֶׁלֹּא בְּמוֹעֵד הַחִילּוּפִים [תִּיקּוּן: תש"ף]:
(א) חָדַל רֹאשׁ הַמֶּמְשָׁלָה בְּמֶמְשֶׁלֶת חִילּוּפִים לְכַהֵן בְּתַפְקִידוֹ בִּתְקוּפָה שֶׁעַד מוֹעֵד הַחִילּוּפִים, יִרְאוּ אֶת הַמֶּמְשָׁלָה כְּאִילּוּ הִתְפַּטְּרָה, וְיָחוּלוּ לְעִנְיַין כְּהוּנַּת הַמֶּמְשָׁלָה וְרֹאשׁ הַמֶּמְשָׁלָה הוֹרָאוֹת הָרְצִיפוּת בִּסְעִיף 30(ב); וְאוּלָם בְּכָל אֶחָד מֵהַמִּקְרִים שֶׁלְּהַלָּן, לֹא יִרְאוּ אֶת הַמֶּמְשָׁלָה כְּאִילּוּ הִתְפַּטְּרָה וְיָחוּלוּ יֶתֶר הוֹרָאוֹת סְעִיף זֶה:
(1) כְּהוּנָּתוֹ שֶׁל רֹאשׁ הַמֶּמְשָׁלָה נִפְסְקָה לְפִי סְעִיף 18(ד);
(2) רֹאשׁ הַמֶּמְשָׁלָה בָּחַר מִיּוֹזְמָתּוֹ לְהִתְפַּטֵּר מֵהַמֶּמְשָׁלָה, לְפִי סְעִיף 19;
(3) רֹאשׁ הַמֶּמְשָׁלָה נִפְטַר, כָּאָמוּר בִּסְעִיף 20(א);
(4) נִבְצַר מֵרֹאשׁ הַמֶּמְשָׁלָה, דֶּרֶךְ קֶבַע, לְמַלֵּא אֶת תַּפְקִידוֹ, מִסִּיבּוֹת בְּרִיאוּתִיּוֹת בִּלְבַד, וְחָלְפוּ 100 יָמִים שֶׁבָּהֶם מְכַהֵן מְמַלֵּא מָקוֹם בִּמְקוֹמוֹ, לְפִי סְעִיף 20(ב);
(5) רֹאשׁ הַמֶּמְשָׁלָה בָּחַר מִיּוֹזְמָתּוֹ לְהִתְפַּטֵּר מֵהַכְּנֶסֶת, לְפִי סְעִיף 21(א).
(ב) חָדַל רֹאשׁ הַמֶּמְשָׁלָה בְּמֶמְשֶׁלֶת חִילּוּפִים לְכַהֵן בְּתַפְקִידוֹ מֵאַחַת הַסִּיבּוֹת הַמְּנוּיוֹת בִּסְעִיף קָטָן (א) סֵיפָה, בַּתְּקוּפָה שֶׁעַד מוֹעֵד הַחִילּוּפִים, יָחוּלוּ הוֹרָאוֹת סְעִיפִים קְטַנִּים (ג) ו־(ד).
(ג) רֹאשׁ הַמֶּמְשָׁלָה הַחֲלוּפִי יְכַהֵן בִּמְקוֹמוֹ כְּרֹאשׁ הַמֶּמְשָׁלָה לְפֶרֶק הַזְּמַן שֶׁרֹאשׁ הַמֶּמְשָׁלָה הַחֲלוּפִי אָמוּר הָיָה לְכַהֵן כְּרֹאשׁ מֶמְשָׁלָה מִמּוֹעֵד הַחִילּוּפִים וְעַד תּוֹם תְּקוּפַת כְּהוּנָּתָהּ שֶׁל הַכְּנֶסֶת; הִסְתַּיְּימָה תְּקוּפַת כְּהוּנָּתוֹ שֶׁל רֹאשׁ הַמֶּמְשָׁלָה הַחֲלוּפִי כְּרֹאשׁ הַמֶּמְשָׁלָה כָּאָמוּר, יָחוּלוּ הוֹרָאוֹת סְעִיף קָטָן (ד).
(הוֹרָאַת שָׁעָה בִּתְקוּפַת כְּהוּנָּתָהּ שֶׁל הַכְּנֶסֶת הָעֶשְׂרִים וְשָׁלוֹשׁ):
רֹאשׁ הַמֶּמְשָׁלָה הַחֲלוּפִי יְכַהֵן בִּמְקוֹמוֹ כְּרֹאשׁ הַמֶּמְשָׁלָה לְפֶרֶק הַזְּמַן שֶׁרֹאשׁ הַמֶּמְשָׁלָה הַחֲלוּפִי אָמוּר הָיָה לְכַהֵן כְּרֹאשׁ מֶמְשָׁלָה מִמּוֹעֵד הַחִילּוּפִים וְעַד תּוֹם תְּקוּפַת כְּהוּנָּתָהּ שֶׁל הַכְּנֶסֶת לְפִי סְעִיף 8א לְחוֹק־יְסוֹד: הַכְּנֶסֶת; הִסְתַּיְּימָה תְּקוּפַת כְּהוּנָּתוֹ שֶׁל רֹאשׁ הַמֶּמְשָׁלָה הַחֲלוּפִי כְּרֹאשׁ הַמֶּמְשָׁלָה כָּאָמוּר, יָחוּלוּ הוֹרָאוֹת סְעִיף קָטָן (ד).
(ד)(1) חָדַל רֹאשׁ הַמֶּמְשָׁלָה לְכַהֵן בְּתַפְקִידוֹ לְפִי סְעִיף קָטָן (א)(4) וּמַצָּבוֹ הַבְּרִיאוּתִי מְאַפְשֵׁר אֶת חֲזָרָתוֹ לַתַּפְקִיד – יָשׁוּב לְכַהֵן בְּתַפְקִיד רֹאשׁ הַמֶּמְשָׁלָה.
(2) חָדַל רֹאשׁ הַמֶּמְשָׁלָה לְכַהֵן בְּתַפְקִידוֹ לְפִי סְעִיף קָטָן (א)(1), (2), (3) אוֹ (5), אוֹ שֶׁחָדַל לְכַהֵן בְּתַפְקִידוֹ לְפִי סְעִיף קָטָן (א)(4) וּמַצָּבוֹ הַבְּרִיאוּתִי לֹא מְאַפְשֵׁר אֶת חֲזָרָתוֹ לַתַּפְקִיד – רַשָּׁאִית סִיעָתוֹ לִבְחוֹר חֲבֵר כְּנֶסֶת מֵאוֹתָהּ סִיעָה, וְהוּא יְבַקֵּשׁ מֵהַכְּנֶסֶת הַבָּעַת אֵמוּן לְכַהֵן בִּמְקוֹמוֹ שֶׁל רֹאשׁ הַמֶּמְשָׁלָה שֶׁכְּהוּנָּתוֹ חָדְלָה כָּאָמוּר, וְהַכּוֹל עַד שָׁבוּעַ לִפְנֵי סִיּוּם תְּקוּפַת כְּהוּנָּתוֹ שֶׁל רֹאשׁ הַמֶּמְשָׁלָה הַחֲלוּפִי כְּרֹאשׁ הַמֶּמְשָׁלָה.
(3) מִשֶּׁהִבִּיעָה הַכְּנֶסֶת אֵמוּן בַּחֲבֵר הַכְּנֶסֶת הָאָמוּר בְּפִסְקָה (2) אוֹ סָמוּךְ כְּכָל הָאֶפְשָׁר לְאַחַר מִכֵּן, יַצְהִיר חֲבֵר הַכְּנֶסֶת בִּפְנֵי הַכְּנֶסֶת הַצְהָרַת אֱמוּנִים כָּאָמוּר בִּסְעִיף 13א(ו) אוֹ 14, לְפִי הָעִנְיָין, וְיָחֵל לְכַהֵן כְּרֹאשׁ הַמֶּמְשָׁלָה עִם סִיּוּם תְּקוּפַת הַכְּהוּנָּה שֶׁל מִי שֶׁחָדַל לְכַהֵן כְּרֹאשׁ הַמֶּמְשָׁלָה.
(4) לֹא בָּחֲרָה הַסִּיעָה חֲבֵר כְּנֶסֶת מֵאוֹתָהּ סִיעָה בִּמְקוֹמוֹ שֶׁל רֹאשׁ הַמֶּמְשָׁלָה שֶׁחָדַל לְכַהֵן כָּאָמוּר בַּפִּסְקָה (2) עַד שָׁבוּעַ לִפְנֵי סִיּוּם תְּקוּפַת כְּהוּנָּתוֹ שֶׁל רֹאשׁ הַמֶּמְשָׁלָה אוֹ שֶׁבָּחֲרָה הַסִּיעָה חֲבֵר כְּנֶסֶת כָּאָמוּר אַךְ הַכְּנֶסֶת לֹא הִבִּיעָה בּוֹ אֵמוּן עַד לְאוֹתוֹ מוֹעֵד – יִרְאוּ אֶת הַמֶּמְשָׁלָה כְּאִילּוּ הִתְפַּטְּרָה, וְיָחוּלוּ הוֹרָאוֹת סְעִיף 30.
(ה) חָדַל רֹאשׁ הַמֶּמְשָׁלָה בְּמֶמְשֶׁלֶת חִילּוּפִים לְכַהֵן בְּתַפְקִידוֹ מִכָּל סִיבָּה שֶׁהִיא לְאַחַר מוֹעֵד הַחִילּוּפִים, יְכַהֵן רֹאשׁ הַמֶּמְשָׁלָה הַחֲלוּפִי בַּתַּפְקִיד בִּמְקוֹמוֹ.
(וְ)(1) חָדַל רֹאשׁ הַמֶּמְשָׁלָה הַחֲלוּפִי בְּמֶמְשֶׁלֶת חִילּוּפִים לְכַהֵן בְּתַפְקִידוֹ עַד מוֹעֵד הַחִילּוּפִים, רַשָּׁאִית סִיעָתוֹ לִבְחוֹר חֲבֵר כְּנֶסֶת מֵאוֹתָהּ סִיעָה, וְהוּא יְבַקֵּשׁ מֵהַכְּנֶסֶת הַבָּעַת אֵמוּן לְכַהֵן בִּמְקוֹמוֹ שֶׁל רֹאשׁ הַמֶּמְשָׁלָה הַחֲלוּפִי שֶׁכְּהוּנָּתוֹ חָדְלָה כָּאָמוּר; מִשֶּׁהִבִּיעָה הַכְּנֶסֶת אֵמוּן בַּחֲבֵר הַכְּנֶסֶת הָאָמוּר אוֹ סָמוּךְ כְּכָל הָאֶפְשָׁר לְאַחַר מִכֵּן, יַצְהִיר אוֹתוֹ חֲבֵר הַכְּנֶסֶת בִּפְנֵי הַכְּנֶסֶת הַצְהָרַת אֱמוּנִים כָּאָמוּר בִּסְעִיף 13א(ו), וְיִרְאוּ אוֹתוֹ כְּרֹאשׁ הַמֶּמְשָׁלָה הַחֲלוּפִי, לְכָל דָּבָר וְעִנְיָין.
(2) בָּחֲרָה סִיעָתוֹ שֶׁל רֹאשׁ הַמֶּמְשָׁלָה הַחֲלוּפִי בַּחֲבֵר כְּנֶסֶת מֵאוֹתָהּ סִיעָה לְכַהֵן בִּמְקוֹם רֹאשׁ הַמֶּמְשָׁלָה הַחֲלוּפִי כָּאָמוּר בַּפִּסְקָה (1), אַךְ הַכְּנֶסֶת לֹא הִבִּיעָה בּוֹ אֵמוּן עַד שָׁבוּעַ לִפְנֵי סִיּוּם תְּקוּפַת כְּהוּנָּתוֹ שֶׁל רֹאשׁ הַמֶּמְשָׁלָה יִרְאוּ אֶת הַמֶּמְשָׁלָה כְּאִילּוּ הִתְפַּטְּרָה וְיָחוּלוּ הוֹרָאוֹת סְעִיף 30.
(הוֹרָאַת שָׁעָה בִּתְקוּפַת כְּהוּנָּתָהּ שֶׁל הַכְּנֶסֶת הָעֶשְׂרִים וְשָׁלוֹשׁ):
בָּחֲרָה סִיעָתוֹ שֶׁל רֹאשׁ הַמֶּמְשָׁלָה הַחֲלוּפִי בַּחֲבֵר כְּנֶסֶת מֵאוֹתָהּ סִיעָה לְכַהֵן בִּמְקוֹם רֹאשׁ הַמֶּמְשָׁלָה הַחֲלוּפִי כָּאָמוּר בַּפִּסְקָה (1), אַךְ הַכְּנֶסֶת לֹא הִבִּיעָה בּוֹ אֵמוּן עַד שָׁבוּעַ לִפְנֵי סִיּוּם תְּקוּפַת כְּהוּנָּתוֹ שֶׁל רֹאשׁ הַמֶּמְשָׁלָה –
(א) אִם עֲשָׂרָה חַבְרֵי הַכְּנֶסֶת מֵהַסִּיעוֹת שֶׁהַשָּׂרִים שֶׁלָּהֶן הָיוּ בַּעֲלֵי זִיקָּה לְרֹאשׁ הַמֶּמְשָׁלָה הַחֲלוּפִי בְּמוֹעֵד הַשְׁבָּעַת הַמֶּמְשָׁלָה לֹא הִבִּיעוּ בּוֹ אֵמוּן – יַמְשִׁיךְ רֹאשׁ הַמֶּמְשָׁלָה בִּכְהוּנָּתוֹ אַף לְאַחַר מוֹעֵד הַחִילּוּפִים;
(ב) אִם עֲשָׂרָה חַבְרֵי הַכְּנֶסֶת מֵהַסִּיעוֹת שֶׁהַשָּׂרִים שֶׁלָּהֶן הָיוּ בַּעֲלֵי זִיקָּה לְרֹאשׁ הַמֶּמְשָׁלָה בְּמוֹעֵד הַשְׁבָּעַת הַמֶּמְשָׁלָה לֹא הִבִּיעוּ בּוֹ אֵמוּן – יִרְאוּ אֶת הַמֶּמְשָׁלָה כְּאִילּוּ הִתְפַּטְּרָה וְיָחוּלוּ הוֹרָאוֹת סְעִיף 30;
(ג) הִתְקַיְּימוּ הַנְּסִיבּוֹת הָאֲמוּרוֹת בְּפִסְקָאוֹת מִשְׁנָה (א) ו־(ב) יַחַד – יָחוּלוּ הוֹרָאוֹת פִּסְקַת מִשְׁנָה (א);
(ד) לְעִנְיַין פִּסְקָה זוֹ, "אִי־הַבָּעַת אֵמוּן" – לְרַבּוֹת אִי־הַצְבָּעָה אוֹ הַצְבָּעָה שֶׁאֵינָהּ הַבָּעַת אֵמוּן.
43ב. רֹאשׁ הַמֶּמְשָׁלָה הַחֲלוּפִי – מְמַלֵּא מְקוֹם רֹאשׁ הַמֶּמְשָׁלָה [תִּיקּוּן: תש"ף]: רֹאשׁ הַמֶּמְשָׁלָה הַחֲלוּפִי בְּמֶמְשֶׁלֶת חִילּוּפִים יִהְיֶה מְמַלֵּא מְקוֹם רֹאשׁ הַמֶּמְשָׁלָה לְפִי סְעִיף 5(ד), וְלֹא יְמוּנֶּה לְרֹאשׁ הַמֶּמְשָׁלָה מְמַלֵּא מָקוֹם אַחֵר.
43ג. הַעֲבָרָה מִכְּהוּנָּה שֶׁל רֹאשׁ הַמֶּמְשָׁלָה הַחֲלוּפִי [תִּיקּוּן: תש"ף]: עַל אַף הָאָמוּר בִּסְעִיף 22(ב), רֹאשׁ הַמֶּמְשָׁלָה בְּמֶמְשֶׁלֶת חִילּוּפִים אֵינוֹ רַשַּׁאי לְהַעֲבִיר אֶת רֹאשׁ הַמֶּמְשָׁלָה הַחֲלוּפִי מִכְּהוּנָּתוֹ.
43ד. שָׂרִים בְּמֶמְשֶׁלֶת חִילּוּפִים [תִּיקּוּן: תש"ף]
(א) עַל אַף הָאָמוּר בִּסְעִיף 22(ב), רֹאשׁ הַמֶּמְשָׁלָה בְּמֶמְשֶׁלֶת חִילּוּפִים אֵינוֹ רַשַּׁאי לְהַעֲבִיר מִכְּהוּנָּתוֹ שַׂר בַּעַל זִיקָּה לְרֹאשׁ הַמֶּמְשָׁלָה הַחֲלוּפִי, בְּלֹא הַסְכָּמַת רֹאשׁ הַמֶּמְשָׁלָה הַחֲלוּפִי.
(ב) רֹאשׁ הַמֶּמְשָׁלָה הַחֲלוּפִי בְּמֶמְשֶׁלֶת חִילּוּפִים רַשַּׁאי, לְאַחַר שֶׁהוֹדִיעַ לַמֶּמְשָׁלָה עַל כַּוָּונָתוֹ לַעֲשׂוֹת כֵּן, לְהַעֲבִיר מִכְּהוּנָּתוֹ שַׂר בַּעַל זִיקָּה אֵלָיו, וְיָחוּלוּ לְעִנְיָין זֶה הוֹרָאוֹת סְעִיף 22(ב), בַּשִּׁינּוּיִים הַמְּחוּיָּבִים.
(ג) מְמַלֵּא מָקוֹם שֶׁל שַׂר בְּמֶמְשֶׁלֶת חִילּוּפִים לְפִי סְעִיף 24(א), יִהְיֶה שַׂר בַּעַל זִיקָּה זֵהָה לְזוֹ שֶׁל הַשַּׂר שֶׁאֶת מְקוֹמוֹ הוּא מְמַלֵּא.
(ד) עַל אַף הָאָמוּר בִּסְעִיף 24(ב), חָדַל שַׂר בְּמֶמְשֶׁלֶת חִילּוּפִים לְכַהֵן אוֹ שֶׁנִּבְצַר מִמֶּנּוּ זְמַנִּית לְמַלֵּא אֶת תַּפְקִידוֹ, יְמַלֵּא אֶת הַתַּפְקִיד רֹאשׁ הַמֶּמְשָׁלָה, רֹאשׁ הַמֶּמְשָׁלָה הַחֲלוּפִי אוֹ שַׂר אַחֵר שֶׁתִּקְבַּע הַמֶּמְשָׁלָה לְפִי הַצָּעַת רֹאשׁ הַמֶּמְשָׁלָה אוֹ רֹאשׁ הַמֶּמְשָׁלָה הַחֲלוּפִי, וְהַכּוֹל בְּהֶתְאֵם לְזִיקַּת הַשַּׂר הָאָמוּר.
(ה) הוֹרָאוֹת סְעִיף 24(ב) לֹא יָחוּלוּ עַל רֹאשׁ מֶמְשָׁלָה חֲלוּפִי שֶׁחָדַל לְכַהֵן אוֹ נִבְצַר מִמֶּנּוּ זְמַנִּית לְמַלֵּא אֶת תַּפְקִידוֹ.
(ו) עַל אַף הָאָמוּר בִּסְעִיף 15, מֶמְשֶׁלֶת חִילּוּפִים רַשָּׁאִית לְצָרֵף שַׂר נוֹסָף לַמֶּמְשָׁלָה עַל פִּי הַצָּעַת רֹאשׁ הַמֶּמְשָׁלָה אוֹ רֹאשׁ הַמֶּמְשָׁלָה הַחֲלוּפִי, וְהַכּוֹל בְּכָפוּף לְהוֹרָאוֹת סְעִיף 13א(ד); הֶחֱלִיטָה הַמֶּמְשָׁלָה לְצָרֵף שַׂר כָּאָמוּר תּוֹדִיעַ עַל כָּךְ, עַל תַּפְקִידוֹ שֶׁל הַשַּׂר הַנּוֹסָף וְעַל זִיקָּתוֹ לְרֹאשׁ הַמֶּמְשָׁלָה אוֹ לְרֹאשׁ הַמֶּמְשָׁלָה הַחֲלוּפִי לַכְּנֶסֶת; עִם אִישּׁוּר הַהוֹדָעָה עַל יְדֵי הַכְּנֶסֶת יִיכָּנֵס הַשַּׂר הַנּוֹסָף לִכְהוּנָּתוֹ וְסָמוּךְ כְּכָל הָאֶפְשָׁר לְאִישּׁוּר יַצְהִיר אֶת הַצְהָרַת הָאֱמוּנִים.
(ז) (הוֹרָאַת שָׁעָה בִּתְקוּפַת כְּהוּנָּתָהּ שֶׁל הַכְּנֶסֶת הָעֶשְׂרִים וְשָׁלוֹשׁ):
עַל אַף הָאָמוּר בִּסְעִיף 5(ג), מֶמְשֶׁלֶת חִילּוּפִים רַשָּׁאִית לְהַחֲלִיט, בְּאִישּׁוּר הַכְּנֶסֶת, כִּי בַּמִּשְׂרָד שֶׁמְּמוּנֶּה עָלָיו שַׂר יִתְמַנֶּה שַׂר נוֹסָף, שֶׁיִּהְיֶה אַחְרַאי, בְּכָפוּף לַשַּׂר שֶׁמְּמוּנֶּה עַל הַמִּשְׂרָד, לִתְחוּמִים מְסוּיָּמִים בִּתְחוּמֵי פְּעִילוּת הַמִּשְׂרָד, וְהַכּוֹל בְּהֶתְאֵם לַתְּנָאִים שֶׁנִּקְבְּעוּ בְּהַחְלָטַת הַמֶּמְשָׁלָה, וּבְהַסְכָּמַת רֹאשׁ הַמֶּמְשָׁלָה וְרֹאשׁ הַמֶּמְשָׁלָה הַחֲלוּפִי וּבְכָפוּף לְהוֹרָאוֹת סְעִיף 13א(ד); הֶחֱלִיטָה הַמֶּמְשָׁלָה עַל מִינּוּי שַׂר כָּאָמוּר, תּוֹדִיעַ לַכְּנֶסֶת עַל הַמִּינּוּי, עַל הַתְּחוּמִים שֶׁנִּמְסְרוּ לְאַחְרָיוּת הַשַּׂר הַנּוֹסָף וְעַל זִיקָּתוֹ לְרֹאשׁ הַמֶּמְשָׁלָה אוֹ לְרֹאשׁ הַמֶּמְשָׁלָה הַחֲלוּפִי; עִם אִישּׁוּר הַהוֹדָעָה עַל יְדֵי הַכְּנֶסֶת יִיכָּנֵס הַשַּׂר הַנּוֹסָף לִכְהוּנָּתוֹ וְסָמוּךְ כְּכָל הָאֶפְשָׁר לְאִישּׁוּר יַצְהִיר אֶת הַצְהָרַת הָאֱמוּנִים.
43ה. סְגָנֵי שָׂרִים בְּמֶמְשֶׁלֶת חִילּוּפִים [תִּיקּוּן: תש"ף]:
(א) עַל אַף הָאָמוּר בִּסְעִיף 25(א), שַׂר בְּמֶמְשֶׁלֶת חִילּוּפִים הַמְּמוּנֶּה עַל מִשְׂרָד רַשַּׁאי לִמְנוֹת לְאוֹתוֹ מִשְׂרָד, מִבֵּין חַבְרֵי הַכְּנֶסֶת, סְגַן שַׂר אֶחָד, בְּהַסְכָּמַת רֹאשׁ הַמֶּמְשָׁלָה אוֹ רֹאשׁ הַמֶּמְשָׁלָה הַחֲלוּפִי, בְּהֶתְאֵם לְזִיקַּת הַשַּׂר הַמְּמוּנֶּה וּבְאִישּׁוּר מֶמְשֶׁלֶת הַחִילּוּפִים; בְּהוֹדָעַת הַמֶּמְשָׁלָה לַכְּנֶסֶת עַל מִינּוּיוֹ שֶׁל סְגַן הַשַּׂר, תּוֹדִיעַ הַמֶּמְשָׁלָה עַל זִיקָּתוֹ שֶׁל סְגַן הַשַּׂר לְרֹאשׁ הַמֶּמְשָׁלָה אוֹ לְרֹאשׁ הַמֶּמְשָׁלָה הַחֲלוּפִי.
(הוֹרָאַת שָׁעָה בִּתְקוּפַת כְּהוּנָּתָהּ שֶׁל הַכְּנֶסֶת הָעֶשְׂרִים וְשָׁלוֹשׁ):
עַל אַף הָאָמוּר בִּסְעִיף 25(א), שַׂר בְּמֶמְשֶׁלֶת חִילּוּפִים הַמְּמוּנֶּה עַל מִשְׂרָד רַשַּׁאי לִמְנוֹת לְאוֹתוֹ מִשְׂרָד, מִבֵּין חַבְרֵי הַכְּנֶסֶת, סְגַן שַׂר אֶחָד אוֹ שְׁנֵי סְגָנֵי שָׂרִים, בְּהַסְכָּמַת רֹאשׁ הַמֶּמְשָׁלָה אוֹ רֹאשׁ הַמֶּמְשָׁלָה הַחֲלוּפִי, בְּהֶתְאֵם לְזִיקַּת הַשַּׂר הַמְּמוּנֶּה וּבְאִישּׁוּר מֶמְשֶׁלֶת הַחִילּוּפִים; בְּהוֹדָעַת הַמֶּמְשָׁלָה לַכְּנֶסֶת עַל מִינּוּיוֹ שֶׁל סְגַן הַשַּׂר, תּוֹדִיעַ הַמֶּמְשָׁלָה עַל זִיקָּתוֹ שֶׁל סְגַן הַשַּׂר לְרֹאשׁ הַמֶּמְשָׁלָה אוֹ לְרֹאשׁ הַמֶּמְשָׁלָה הַחֲלוּפִי.
(ב) עַל אַף הָאָמוּר בִּסְעִיף 26(3) –
(1) רֹאשׁ הַמֶּמְשָׁלָה רַשַּׁאי לְהַפְסִיק אֶת כְּהוּנָּתוֹ שֶׁל סְגַן שַׂר בַּעַל זִיקָּה אֵלָיו, בִּלְבַד, וְרֹאשׁ הַמֶּמְשָׁלָה הַחֲלוּפִי רַשַּׁאי לְהַפְסִיק אֶת כְּהוּנָּתוֹ שֶׁל סְגַן שַׂר בַּעַל זִיקָּה אֵלָיו, בִּלְבַד;
(2) שַׂר אֵינוֹ רַשַּׁאי לְהַפְסִיק אֶת כְּהוּנָּתוֹ שֶׁל סְגַן שַׂר שֶׁמִּינָּה, אִם זִיקָּתוֹ שֶׁל סְגַן הַשַּׂר שׁוֹנֶה מִזִּיקָתוֹ שֶׁל הַשַּׂר.
43ו. סַמְכוּת רֹאשׁ הַמֶּמְשָׁלָה לְפַזֵּר אֶת הַכְּנֶסֶת בְּמֶמְשֶׁלֶת חִילּוּפִים [תִּיקּוּן: תש"ף]: סַמְכוּת רֹאשׁ הַמֶּמְשָׁלָה בְּמֶמְשֶׁלֶת חִילּוּפִים לְפַזֵּר אֶת הַכְּנֶסֶת בְּצַו לְפִי סְעִיף 29(א) טְעוּנָה אֶת הַסְכָּמַת רֹאשׁ הַמֶּמְשָׁלָה הַחֲלוּפִי.
43ז. מַעֲמָדוֹ שֶׁל רֹאשׁ הַמֶּמְשָׁלָה הַחֲלוּפִי [תִּיקּוּן: תש"ף]:
(א) דִּין רֹאשׁ הַמֶּמְשָׁלָה הַחֲלוּפִי בְּמֶמְשֶׁלֶת חִילּוּפִים כְּדִין רֹאשׁ הַמֶּמְשָׁלָה לְפִי סְעִיפִים 17, 18, 23(ג) וְ־31(א).
(ב) עַל אַף הָאָמוּר בִּסְעִיף קָטָן (א), חָדַל רֹאשׁ הַמֶּמְשָׁלָה הַחֲלוּפִי בְּמֶמְשֶׁלֶת חִילּוּפִים לְכַהֵן בְּתַפְקִידוֹ לְפִי סְעִיף 18(ד) – לֹא יִרְאוּ אֶת הַמֶּמְשָׁלָה כְּאִילּוּ הִתְפַּטְּרָה.
43ז1. הִתְפַּזְּרוּת הַכְּנֶסֶת – הוֹרָאַת שָׁעָה [תִּיקּוּן: תש"ף]: 
(הוֹרְאֵתָ שָׁעָה בִּתְקוּפַת כְּהוּנָּתָהּ שֶׁל הַכְּנֶסֶת הָעֶשְׂרִים וְשָׁלוֹשׁ):
נִתְקַבֵּל חוֹק עַל הִתְפַּזְּרוּת הַכְּנֶסֶת לִפְנֵי גְּמַר תְּקוּפַת כְּהוּנָּתָהּ לְפִי סְעִיף 34 לְחוֹק־יְסוֹד: הַכְּנֶסֶת, וְהִצְבִּיעוּ בַּעֲדוֹ לְפָחוֹת עֲשָׂרָה חַבְרֵי הַכְּנֶסֶת שֶׁהָיוּ, בְּמוֹעֵד הַשְׁבָּעַת הַמֶּמְשָׁלָה, מֵהַסִּיעוֹת שָׁשָׁרֵיהֶן הָיוּ בַּעֲלֵי זִיקָּה לְמִי שֶׁמְּכַהֵן בְּמוֹעֵד קַבָּלַת חוֹק הִתְפַּזְּרוּת הַכְּנֶסֶת כְּרֹאשׁ הַמֶּמְשָׁלָה בְּמֶמְשֶׁלֶת חִילּוּפִים, תִּיפָּסֵק כְּהוּנָּתוֹ שֶׁל רֹאשׁ הַמֶּמְשָׁלָה וְרֹאשׁ הַמֶּמְשָׁלָה הַחֲלוּפִי יְכַהֵן כְּרֹאשׁ הַמֶּמְשָׁלָה עַד שֶׁתִּיכּוֹן מֶמְשָׁלָה חֲדָשָׁה.
43ח. אִי־אֵמוּן בְּמֶמְשֶׁלֶת חִילּוּפִים [תִּיקּוּן: תש"ף]: הֶחְלִיטָה הַכְּנֶסֶת לְהַבִּיעַ אִי־אֵמוּן בְּמֶמְשֶׁלֶת חִילּוּפִים וּלְהַבִּיעַ אֵמוּן בַּמֶּמְשָׁלָה אַחֶרֶת, לְפִי סְעִיף 28, לֹא יִהְיוּ רֹאשׁ הַמֶּמְשָׁלָה וְרֹאשׁ הַמֶּמְשָׁלָה הַחֲלוּפִי בְּמֶמְשֶׁלֶת הַחִילּוּפִים שֶׁבָּהּ הוּבַּע אִי־הָאֵמוּן רַשָּׁאִים לַעֲמוֹד בְּרָאשׁוּת הַמֶּמְשָׁלָה הָאַחֶרֶת.
44. יַצִּיבוּת הַחוֹק:
(א) אֵין לְשַׁנּוֹת חוֹק־יְסוֹד זֶה אֶלָּא בְּרוֹב חַבְרֵי הַכְּנֶסֶת; הָרוֹב הַדָּרוּשׁ לְפִי סְעִיף קָטָן זֶה יְהֵא דָּרוּשׁ לְהַחְלָטוֹת מְלִיאַת הַכְּנֶסֶת בַּקְּרִיאָה הָרִאשׁוֹנָה, בַּקְּרִיאָה הַשְּׁנִיָּה וּבַקְּרִיאָה הַשְּׁלִישִׁית; לְעִנְיַן סְעִיף זֶה, "שִׁינּוּי" – בֵּין מְפוֹרָשׁ וּבֵין מִשְׁתַּמֵּעַ.
(ב) הוֹרָאוֹת סְעִיף זֶה לֹא יָחוּלוּ עַל סְעִיפִים 45 וּ־46.
45. הַנּוּסָּח שׁוּלַּב בְּחוֹק־יְסוֹד: הַכְּנֶסֶת.
46. בִּיטּוּל חוֹק־יְסוֹד: הַמֶּמְשָׁלָה: חוֹק־יְסוֹד: הַמֶּמְשָׁלָה (ס"ח תשנ"ב, 214) – בָּטֵל.
47. תְּחִילָּה וּתְחוּלָה:
(א) הוֹרָאוֹת חוֹק־יְסוֹד זֶה יָחוּלוּ עַל הַבְּחִירוֹת וְעַל כִּינּוּן הַמֶּמְשָׁלָה, הֵחֵל בַּבְּחִירוֹת לַכְּנֶסֶת הַשֵּׁשׁ עֶשְׂרֵה.
(ב) בְּכָפוּף לְהוֹרָאוֹת סְעִיף קָטָן (א), תְּהֵא תְּחִילָּתוֹ שֶׁל חוֹק־יְסוֹד זֶה בַּיּוֹם שֶׁתִּיכוֹן הַמֶּמְשָׁלָה כָּאָמוּר בִּסְעִיף קָטָן (א).
(ג) עַל אַף הוֹרָאַת סְעִיף קָטָן (ב), תְּחִילָּתוֹ שֶׁל סְעִיף 44 בְּיוֹם פִּרְסוּמוֹ שֶׁל חוֹק־יְסוֹד זֶה.חוֹק־יְסוֹד: יִשְׂרָאֵל – מְדִינַת הַלְּאוֹם שֶׁל הֶעָם הַיְּהוּדִי

1. עֶקְרוֹנוֹת יְסוֹד: 
(א) אֶרֶץ יִשְׂרָאֵל הִיא מוֹלַדְתּוֹ הַהִיסְטוֹרִית שֶׁל הֶעָם הַיְּהוּדִי, שֶׁבָּהּ קָמָה מְדִינַת יִשְׂרָאֵל.
(ב) מְדִינַת יִשְׂרָאֵל הִיא מְדִינַת הַלְּאוֹם שֶׁל הֶעָם הַיְּהוּדִי, שֶׁבָּהּ הוּא מְמַמֵּשׁ אֶת זְכוּתוֹ הַטִּבְעִית, הַתַּרְבּוּתִית, הַדָּתִית וְהַהִיסְטוֹרִית לְהַגְדָּרָה עַצְמִית.
(ג) מִימּוּשׁ הַזְּכוּת לְהַגְדָּרָה עַצְמִית לְאוּמִּית בִּמְדִינַת יִשְׂרָאֵל יִיחוּדִי לְעַם הַיְּהוּדִי.
רְאוּ הַכְרָזָה עַל הֲקָמַת מְדִינַת יִשְׂרָאֵל; רְאוּ פְּקוּדַּת שֶׁטַח הַשְּׁפוּט וְהַסַּמְכוּיוֹת, תש"ח–1948.
2. סִמְלֵי הַמְּדִינָה:
(א) שֵׁם הַמְּדִינָה הוּא "יִשְׂרָאֵל".
(ב) דֶּגֶל הַמְּדִינָה הוּא לָבָן, שְׁנֵי פַּסֵּי תְּכֵלֶת סָמוּךְ לְשׁוּלָיו, וּמָגֵן דָּוִד תָּכוֹל בְּמֶרְכָּזוֹ.
(ג) סֵמֶל הַמְּדִינָה הוּא מְנוֹרַת שֶׁבְּעֵת הַקָּנִים, עָלַי זֵית בִּשְׁנֵי צְדָדֶיהָ, וְהַמִּילָּה "יִשְׂרָאֵל" לְמַרְגְּלוֹתֶיהָ.
(ד) הִמְנוֹן הַמְּדִינָה הוּא "הַתִּקְוָוה".
(ה) פְּרָטִים לְעִנְיַין סִמְלִי הַמְּדִינָה יִיקָּבְעוּ בַּחוֹק.
רְאוּ חוֹק הַדֶּגֶל, הַסֵּמֶל וְהִמְנוֹן הַמְּדִינָה, תש"ט–1949 וְכֵן הַכְרָזוֹת עַל דֶּגֶל מְדִינַת יִשְׂרָאֵל וְעַל סֵמֶל מְדִינַת יִשְׂרָאֵל.
3. בִּירַת הַמְּדִינָה: יְרוּשָׁלַיִם הַשְּׁלֵמָה וְהַמְּאוּחֶדֶת הִיא בִּירַת יִשְׂרָאֵל. רְאוּ חוֹק־יְסוֹד: יְרוּשָׁלַיִם בִּירַת יִשְׂרָאֵל.
4. שָׂפָה:
(א) עִבְרִית הִיא שְׂפַת הַמְּדִינָה.
(ב) לַשָּׂפָה הָעַרְבִית מַעֲמָד מְיוּחָד בַּמְּדִינָה; הַסְדָּרַת הַשִּׁימּוּשׁ בַּשָּׂפָה הָעַרְבִית בְּמוֹסָדוֹת מַמְלַכְתִּיִּים אוֹ בִּפְנֵיהֶם תִּהְיֶה בַּחוֹק.
(ג) אֵין בָּאָמוּר בִּסְעִיף זֶה כְּדֵי לִפְגּוֹעַ בַּמַּעֲמָד שֶׁנִּיתַּן בְּפוֹעַל לַשָּׂפָה הָעַרְבִית לִפְנֵי תְּחִילָּתוֹ שֶׁל חוֹק־יְסוֹד זֶה.
רְאוּ סְעִיף 82 לְדִבְרֵי הַמֶּלֶךְ בַּמּוֹעָצָה עַל אֶרֶץ־יִשְׂרָאֵל, 1922 עַד 1947.
5. קִיבּוּץ גָּלוּיוֹת: הַמְּדִינָה תִּהְיֶה פְּתוּחָה לַעֲלִיָּיה יְהוּדִית וּלְקִיבּוּץ גָּלוּיוֹת. רְאוּ חוֹק הַשְּׁבוּת, תש"י–1950.
6. הַקֶּשֶׁר עִם הֶעָם הַיְּהוּדִי
(א) הַמְּדִינָה תִּשְׁקוֹד עַל הַבְטָחַת שְׁלוֹמָם שֶׁל בְּנֵי הֶעָם הַיְּהוּדִי וְשֶׁל אֶזְרָחֶיהָ הַנְּתוּנִים בְּצָרָה וּבַשְּׁבִיָּה בְּשֶׁל יַהֲדוּתָם אוֹ בְּשֶׁל אֶזְרָחוּתָם.
(ב) הַמְּדִינָה תִּפְעַל בַּתְּפוּצוֹת לְשִׁימּוּר הַזִּיקָּה בֵּין הַמְּדִינָה וּבֵין בְּנֵי הֶעָם הַיְּהוּדִי.
(ג) הַמְּדִינָה תִּפְעַל לְשִׁימּוּר הֲמוֹרֶשֶׁת הַתַּרְבּוּתִית, הַהִיסְטוֹרִית וְהַדָּתִית שֶׁל הֶעָם הַיְּהוּדִי בְּקֶרֶב יַהֲדוּת הַתְּפוּצוֹת.
7. הִתְיַישְּׁבוּת יְהוּדִית: הַמְּדִינָה רוֹאָה בְּפִיתּוּחַ הִתְיַישְּׁבוּת יְהוּדִית עֵרֶךְ לְאוּמִּי, וְתִפְעַל עַל מְנַת לְעוֹדֵד וּלְקַדֵּם הֲקָמָה וּבִיסּוּס שֶׁלָּהּ.
8. לוּחַ רִשְׁמִי: הַלּוּחַ הָעִבְרִי הוּא לוּחַ רִשְׁמִי שֶׁל הַמְּדִינָה וּלְצִדּוֹ יְשַׁמֵּשׁ הַלּוּחַ הַלּוֹעֲזִי כְּלוּחַ רִשְׁמִי; הַשִּׁימּוּשׁ בַּלּוּחַ הָעִבְרִי וּבַלּוּחַ הַלּוֹעֲזִי יִיקָּבַע בַּחוֹק. רְאוּ חוֹק הַשִּׁימּוּשׁ בַּתַּאֲרִיךְ הָעִבְרִי, התשנ"ח–1998.
9. יוֹם הָעַצְמָאוּת וְימֵי זִיכָּרוֹן:
(א) יוֹם הָעַצְמָאוּת הוּא יוֹם הַחַג הַלְּאוּמִּי הָרִשְׁמִי שֶׁל הַמְּדִינָה. רְאוּ חוֹק יוֹם הָעַצְמָאוּת, תש"ט–1949.
(ב) יוֹם הַזִּיכָּרוֹן לְחַלְלֵי מַעַרְכוֹת יִשְׂרָאֵל וְיוֹם הַזִּיכָּרוֹן לַשּׁוֹאָה וְלַגְּבוּרָה הֵם ימֵי זִיכָּרוֹן רִשְׁמִיִּים שֶׁל הַמְּדִינָה. רְאוּ חוֹק יוֹם הַזִּכָּרוֹן לְחַלְלֵי מַעַרְכוֹת יִשְׂרָאֵל, תשכ"ג–1963 וְחוֹק יוֹם הַזִּכָּרוֹן לַשּׁוֹאָה וְלַגְּבוּרָה, תשי"ט–1959.
10. יְמֵי מְנוּחָה וְשַׁבָּתוֹן: שַׁבָּת וּמוֹעֲדֵי יִשְׂרָאֵל הֵם יְמֵי הַמְּנוּחָה הַקְּבוּעִים בַּמְּדִינָה; לְמִי שֶׁאֵינָם יְהוּדִים זְכוּת לְקַיֵּים אֶת יְמֵי הַמְּנוּחָה בְּשַׁבַּתָּם וּבְחַגֵּיהֶם; פְּרָטִים לָעִנְיָין זֶה יִיקָּבְעוּ בַּחוֹק. רְאוּ פֶּרֶק שִׁשִּׁי א' לִפְקוּדַּת סִדְרֵי הַשִּׁלְטוֹן וְהַמִּשְׁפָּט, תש"ח–1948.
11. נוּקְשׁוֹת: אֵין לְשַׁנּוֹת חוֹק־יְסוֹד זֶה אֶלָּא בְּחוֹק־יְסוֹד שֶׁהִתְקַבֵּל בְּרוֹב שֶׁל חַבְרֵי הַכְּנֶסֶת.חוֹק־יְסוֹד: הַשְּׁפִיטָה

1. סַמְכוּת שְׁפִיטָה:
(א) אֵלֶּה בָּתֵּי הַמִּשְׁפָּט שֶׁסַּמְכוּת שְׁפִיטָה נְתוּנָה בִּידֵיהֶם:
(1) בֵּית הַמִּשְׁפָּט הָעֶלְיוֹן;
(2) בֵּית מִשְׁפָּט מְחוֹזִי;
(3) בֵּית מִשְׁפָּט שָׁלוֹם;
(4) בֵּית מִשְׁפָּט אַחֵר שֶׁנִּקְבַּע בַּחוֹק כְּבֵית מִשְׁפָּט;
בְּחוֹק זֶה, "שׁוֹפֵט" – שׁוֹפֵט שֶׁל בֵּית מִשְׁפָּט כָּאָמוּר.
(ב) סַמְכוּת שְׁפִיטָה נְתוּנָה גַּם בִּידֵי אֵלֶּה:
(1) בֵּית דִּין דָּתִי;
(2) בֵּית דִּין אַחֵר;
(3) רָשׁוּת אַחֶרֶת וְהַכֹּל כְּפִי שֶׁנִּקְבַּע בַּחוֹק.
(ג) לֹא יוּקַם בֵּית מִשְׁפָּט אוֹ בֵּית דִּין לְמִקְרֶה מְיוּחָד.
2. אִי תְּלוּת: בְּעִנְיְינֵי שְׁפִיטָה אֵין מָרוּת עַל מִי שֶׁבְּיָדוֹ סַמְכוּת שְׁפִיטָה, זוּלַת מָרוּתוֹ שֶׁל הַדִּין.
3. פּוּמְבִּיּוּת הַדִּיּוּן: בֵּית מִשְׁפָּט יָדוּן בְּפוּמְבִּי, זוּלַת אִם נִקְבַּע אַחֶרֶת בַּחוֹק אוֹ אִם בֵּית הַמִּשְׁפָּט הוֹרָה אַחֶרֶת לְפִי חוֹק.
4. מִינּוּי שׁוֹפְטִים:
(א) שׁוֹפֵט יִתְמַנֶּה בִּידֵי נְשִׂיא הַמְּדִינָה לְפִי בְּחִירָה שֶׁל וַעֲדָה לִבְחִירַת שׁוֹפְטִים.
(ב) הַוַּעֲדָה תִּהְיֶה שֶׁל תִּשְׁעָה חֲבֵרִים, שֶׁהֵם נְשִׂיא בֵּית הַמִּשְׁפָּט הָעֶלְיוֹן, שְׁנֵי שׁוֹפְטִים אֲחֵרִים שֶׁל בֵּית הַמִּשְׁפָּט הָעֶלְיוֹן שֶׁיִּבְחַר חֶבֶר שׁוֹפְטָיו, שַׂר הַמִּשְׁפָּטִים וְשַׂר אַחֵר שֶׁתִּקְבַּע הַמֶּמְשָׁלָה, שְׁנֵי חַבְרֵי הַכְּנֶסֶת שֶׁתִּבְחַר הַכְּנֶסֶת וּשְׁנֵי נְצִיגִים שֶׁל לִשְׁכַּת עוֹרְכֵי הַדִּין שֶׁתִּבְחַר הַמּוֹעָצָה הָאַרְצִית שֶׁל הַלִּשְׁכָּה; שַׂר הַמִּשְׁפָּטִים יִהְיֶה יוֹשֵׁב רֹאשׁ הַוַּעֲדָה.
(ג) הַוַּעֲדָה רַשָּׁאִית לִפְעוֹל אַף אִם פָּחַת מִסְפַּר חֲבֵרֶיהָ, כָּל עוֹד לֹא פָּחַת מִשִּׁבְעָה.
5. אֶזְרָחוּת: לֹא יִתְמַנֶּה שׁוֹפֵט אֶלָּא אֶזְרַח יִשְׂרָאֵל.
6. הַצְהָרַת אֱמוּנִים: מִי שֶׁנִּתְמַנָּה שׁוֹפֵט יַצְהִיר הַצְהָרַת אֱמוּנִים לִפְנֵי נְשִׂיא הַמְּדִינָה; וְאֵלֶּה דִּבְרֵי הַהַצְהָרָה: "אֲנִי מִתְחַיֵּיב לִשְׁמוֹר אֱמוּנִים לִמְדִינַת יִשְׂרָאֵל וּלְחוּקֶּיהָ, לִשְׁפּוֹט מִשְׁפַּט צֶדֶק, לֹא לְהַטּוֹת מִשְׁפָּט וְלֹא לְהַכִּיר פָּנִים".
7. תְּקוּפַת כְּהוּנָּה [תִּיקּוּן: תשס"ב]: כְּהוּנַּת שׁוֹפֵט תַּתְחִיל מֵעֵת שֶׁהִצְהִיר הַצְהָרַת אֱמוּנִים וְלֹא תִּסְתַּיֵּים אֶלָּא בְּאַחַת מֵאֵלֶּה:
(1) בְּצֵאתוֹ לְקִיצְבָּהּ;
(2) בְּהִתְפַּטְּרוּתוֹ;
(3) בְּהִיבָּחֲרוּ אוֹ בְּמִינּוּיוֹ לְאֶחָד הַתַּפְקִידִים שֶׁנּוֹשְׂאֵיהֶם מְנוּעִים מִלִּהְיוֹת מוּעֲמָדִים לַכְּנֶסֶת;
(4) עַל פִּי הַחְלָטָה שֶׁל הַוַּעֲדָה לִבְחִירַת שׁוֹפְטִים שֶׁהִצִּיעַ יוֹשֵׁב רֹאשׁ הַוַּעֲדָה, נְצִיב תְּלוּנוֹת הַצִּיבּוּר עַל שׁוֹפְטִים אוֹ נְשִׂיא בֵּית הַמִּשְׁפָּט הָעֶלְיוֹן וְשֶׁנִּתְקַבְּלָה בְּרוֹב שֶׁל שִׁבְעָה חֲבֵרִים לְפָחוֹת;
(5) עַל פִּי הַחְלָטָה שֶׁל בֵּית הַדִּין הַמִּשְׁמַעְתִּי.
8. שׁוֹפֵט שֶׁפָּרַשׁ: שׁוֹפֵט שֶׁיָּצָא לְקִיצְבָּהּ יָכוֹל שֶׁיִּתְמַנֶּה לְתַפְקִיד שֶׁל שׁוֹפֵט, לִזְמַן, בַּדֶּרֶךְ וּבִתְנָאִים שֶׁנִּקְבְּעוּ בַּחוֹק.
9. סְיָיג לְשִׁינּוּי כְּהוּנָּה: (א) לֹא יוּעֲבַר שׁוֹפֵט דֶּרֶךְ קֶבַע מִמְּקוֹם כְּהוּנָּתוֹ לְבֵית מִשְׁפָּט בְּמָקוֹם אַחֵר אֶלָּא בְּהַסְכָּמַת נְשִׂיא בֵּית הַמִּשְׁפָּט הָעֶלְיוֹן אוֹ עַל פִּי הַחְלָטַת בֵּית הַדִּין הַמִּשְׁמַעְתִּי.
(ב) לֹא יִתְמַנֶּה שׁוֹפֵט לִכְהוּנָּה בְּפוֹעַל בְּבֵית מִשְׁפָּט שֶׁל דַּרְגָּה נְמוּכָה יוֹתֵר אֶלָּא בְּהַסְכָּמָתוֹ.
10. מַשְׂכּוֹרֶת וְגִמְלָאוֹת:
(א) מַשְׂכּוֹרוֹתֵיהֶם שֶׁל שׁוֹפְטִים וְתַשְׁלוּמִים אֲחֵרִים שֶׁיְּשׁוּלְּמוּ לָהֶם, בִּתְקוּפַת כְּהוּנָּתָם אוֹ לְאַחֲרֶיהָ, אוֹ לִשְׁאֵירֵיהֶם לְאַחַר מוֹתָם, יִיקָּבְעוּ בַּחוֹק אוֹ בְּהַחְלָטָה שֶׁל הַכְּנֶסֶת אוֹ שֶׁל וַעֲדָה מִוַּעֲדוֹתֶיהָ שֶׁהַכְּנֶסֶת הִסְמִיכָה לְכָךְ.
(ב) לֹא תִּתְקַבֵּל הַחְלָטָה הַמְּכַוֶּונֶת לְהַפְחִית מִמַּשְׂכּוּרְתָּם שֶׁל שׁוֹפְטִים בִּלְבַד.
11. יִיחוּד הַכְּהוּנָּה: שׁוֹפֵט לֹא יַעֲסוֹק בְּעִיסּוּק נוֹסָף וְלֹא יְמַלֵּא תַּפְקִיד צִיבּוּרִי, אֶלָּא לְפִי חוֹק אוֹ בְּהַסְכָּמַת נְשִׂיא בֵּית הַמִּשְׁפָּט הָעֶלְיוֹן וְשַׂר הַמִּשְׁפָּטִים.
12. שִׁיפּוּט פְּלִילִי:
(א) לֹא תִּיפָּתַח חֲקִירָה פְּלִילִית נֶגֶד שׁוֹפֵט אֶלָּא בְּהַסְכָּמַת הַיּוֹעֵץ הַמִּשְׁפָּטִי לַמֶּמְשָׁלָה וְלֹא יוּגַּשׁ כְּתַב אִישּׁוּם נֶגֶד שׁוֹפֵט אֶלָּא בִּידֵי הַיּוֹעֵץ הַמִּשְׁפָּטִי לַמֶּמְשָׁלָה.
(ב) לֹא יִידּוֹן אִישּׁוּם פְּלִילִי נֶגֶד שׁוֹפֵט אֶלָּא לִפְנֵי בֵּית מִשְׁפָּט מְחוֹזִי בְּהֶרְכֵּב שֶׁל שְׁלוֹשָׁה שׁוֹפְטִים, זוּלַת אִם הִסְכִּים הַשּׁוֹפֵט שֶׁהָאִישּׁוּם יִידּוֹן בַּדֶּרֶךְ הָרְגִילָה.
(ג) הוֹרָאוֹת סְעִיף זֶה לֹא יָחוּלוּ עַל סוּגֵי עֲבֵירוֹת שֶׁנִּקְבְּעוּ בַּחוֹק.
13. שִׁיפּוּט מִשְׁמַעְתִּי:
(א) שׁוֹפֵט נָתוּן לְשִׁיפּוּט שֶׁל בֵּית דִּין מִשְׁמַעְתִּי.
(ב) בֵּית הַדִּין הַמִּשְׁמַעְתִּי יִהְיֶה מוּרְכָּב מִשּׁוֹפְטִים אוֹ שׁוֹפְטִים שֶׁיָּצְאוּ לְקִיצְבָּהּ שֶׁיְּמַנֶּה נְשִׂיא בֵּית הַמִּשְׁפָּט הָעֶלְיוֹן.
(ג) הוֹרָאוֹת בִּדְבַר הָעִילּוֹת לְדִין הַמִּשְׁמַעְתִּי, דַּרְכִּי הַקְּבִילָה, הֶרְכֵּב הַמּוֹתָב, הַסַּמְכוּיוֹת שֶׁל בֵּית הַדִּין הַמִּשְׁמַעְתִּי וְאֶמְצְעֵי הַמִּשְׁמַעַת שֶׁהוּא רַשַּׁאי לְהַטִּיל יִיקָּבְעוּ בַּחוֹק; סִדְרֵי הַדִּין יִהְיוּ לְפִי חוֹק.
14. הַשְׁעָיָה [תִּיקּוּן: תשנ"ב]: הוּגְּשָׁה עַל שׁוֹפֵט קוּבְלָנָה אוֹ נִפְתְּחָה נֶגְדּוֹ חֲקִירָה פְּלִילִית אוֹ הוּגַּשׁ נֶגְדּוֹ כְּתַב אִישּׁוּם, רַשַּׁאי נְשִׂיא בֵּית הַמִּשְׁפָּט הָעֶלְיוֹן לְהַשְׁעוֹת אֶת הַשּׁוֹפֵט לִתְקוּפָה שֶׁיִּקְבַּע.
15. בֵּית הַמִּשְׁפָּט הָעֶלְיוֹן:
(א) מְקוֹם מוֹשָׁבוֹ שֶׁל בֵּית הַמִּשְׁפָּט הָעֶלְיוֹן הוּא יְרוּשָׁלַיִם.
(ב) בֵּית הַמִּשְׁפָּט הָעֶלְיוֹן יָדוּן בְּעִרְעוּרִים עַל פִּסְקֵי דִּין וְעַל הַחְלָטוֹת אֲחֵרוֹת שֶׁל בָּתֵּי הַמִּשְׁפָּט הַמְּחוֹזִיִּים.
(ג) בֵּית הַמִּשְׁפָּט הָעֶלְיוֹן יֵשֵׁב גַּם כְּבֵית מִשְׁפָּט גָּבוֹהַּ לְצֶדֶק; בְּשִׁבְתּוֹ כָּאָמוּר יָדוּן בָּעִנְיָנִים אֲשֶׁר הוּא רוֹאֶה צוֹרֶךְ לָתֵת בָּהֶם סַעַד לְמַעַן הַצֶּדֶק וַאֲשֶׁר אֵינָם בְּסַמְכוּתוֹ שֶׁל בֵּית מִשְׁפָּט אוֹ שֶׁל בֵּית דִּין אַחֵר.
(ד) מִבְּלִי לִפְגּוֹעַ בִּכְלָלִיּוּת הַהוֹרָאוֹת שֶׁבִּסְעִיף קָטָן (ג), מוּסְמָךְ בֵּית הַמִּשְׁפָּט הָעֶלְיוֹן בְּשִׁבְתּוֹ כְּבֵית מִשְׁפָּט גָּבוֹהַּ לְצֶדֶק –
(1) לָתֵת צַוִּוים עַל שִׁחְרוּר אֲנָשִׁים שֶׁנֶּעֶצְרוּ אוֹ נֶאֶסְרוּ שֶׁלֹּא כַּדִּין;
(2) לָתֵת צַוִּוים לְרָשׁוּיוֹת הַמְּדִינָה, לְרָשׁוּיוֹת מְקוֹמִיּוֹת, לִפְקִידֵיהֶן וּלְגוּפִים וְלַאֲנָשִׁים אֲחֵרִים הַמְּמַלְּאִים תַּפְקִידִים צִיבּוּרִיִּים עַל פִּי דִּין, לַעֲשׂוֹת מַעֲשֶׂה אוֹ לְהִימָּנַע מֵעָשׁוֹת מַעֲשֶׂה בְּמִילּוּי תַּפְקִידֵיהֶם כַּדִּין, וְאִם נִבְחֲרוּ אוֹ נִתְמַנּוּ שֶׁלֹּא כַּדִּין – לְהִימָּנַע מִלִּפְעוֹל;
(3) לָתֵת צַוִּוים לְבָתֵּי מִשְׁפָּט, לְבָתֵּי דִּין וּלְגוּפִים וַאֲנָשִׁים בַּעֲלֵי סַמְכוּיוֹת שִׁיפּוּטִיּוֹת אוֹ מֵעֵין־שִׁיפּוּטִיּוֹת עַל פִּי דִּין – לְמַעֵט בָּתֵּי מִשְׁפָּט שְׁחוֹק זֶה דָּן בָּהֶם וְלִמְעַט בָּתֵּי דִּין דָּתִיִּים – לָדוּן בְּעִנְיָן פְּלוֹנִי אוֹ לְהִימָּנַע מִלָּדוּן אוֹ מִלְּהוֹסִיף וְלָדוּן בְּעִנְיָן פְּלוֹנִי, וּלְבַטֵּל דִּיּוּן שֶׁנִּתְקַיֵּים אוֹ הַחְלָטָה שֶׁנִּיתְּנָה שֶׁלֹּא כַּדִּין;
(4) לָתֵת צַוִּוים לְבָתֵּי דִּין דָּתִיִּים לָדוּן בְּעִנְיַן פְּלוֹנִי לְפִי סַמְכוּתָם אוֹ לְהִימָּנַע מִלָּדוּן אוֹ מִלְּהוֹסִיף וְלָדוּן בְּעִנְיָן פְּלוֹנִי שֶׁלֹּא לְפִי סַמְכוּתָם; וּבִלְבַד שֶׁלֹּא יִיזָּקֵק בֵּית הַמִּשְׁפָּט לַבַּקָּשָׁה לְפִי פִּסְקָה זוֹ אִם הַמְּבַקֵּשׁ לֹא עוֹרֵר אֶת שְׁאֵלַת הַסַּמְכוּת בַּהִזְדַּמְּנוּת הָרִאשׁוֹנָה שֶׁהָיְתָה לוֹ; וְאִם לֹא הָיְתָה לוֹ הִזְדַּמְּנוּת סְבִירָה לְעוֹרֵר שְׁאֵלַת הַסַּמְכוּת עַד שֶׁנִּיתְּנָה הַחְלָטָה עַל יְדֵי בֵּית הַדִּין הַדָּתִי, רַשַּׁאי בֵּית הַמִּשְׁפָּט לְבַטֵּל דִּיּוּן שֶׁנִּתְקַיֵּים אוֹ הַחְלָטָה שֶׁנִּיתְּנָה עַל יְדֵי בֵּית הַדִּין הַדָּתִי לְלֹא סַמְכוּת.
(ה) סַמְכוּיוֹת אֲחֵרוֹת שֶׁל בֵּית הַמִּשְׁפָּט הָעֶלְיוֹן יִיקָּבְעוּ בַּחוֹק.
16. בָּתֵּי מִשְׁפָּט אֲחֵרִים: בָּתֵּי מִשְׁפָּט מְחוֹזִיִּים, בָּתֵּי מִשְׁפָּט שָׁלוֹם וּבָתֵּי מִשְׁפָּט אֲחֵרִים – הֲקָמָתָם, סַמְכוּיוֹתֵיהֶם, מְקוֹם מוֹשָׁבָם וַאֲזוֹרֵי שִׁיפּוּטָם, יִהְיוּ לְפִי חוֹק.
17. עִרְעוּר: פְּסַק דִּין שֶׁל בֵּית מִשְׁפָּט בָּעַרְכָּאָה רִאשׁוֹנָה נִיתָּן לְעִרְעוּר בִּזְכוּת, לְהוֹצִיא פְּסַק דִּין שֶׁל בֵּית הַמִּשְׁפָּט הָעֶלְיוֹן.
18. דִּיּוּן נוֹסָף: עִנְיָן שֶׁפָּסַק בֵּית הַמִּשְׁפָּט הָעֶלְיוֹן בִּשְׁלוֹשָׁה, נִיתָּן לְקַיֵּים בּוֹ דִּיּוּן נוֹסָף בְּבֵית הַמִּשְׁפָּט הָעֶלְיוֹן בַּחֲמִישָּׁה אוֹ יוֹתֵר, בָּעִילּוֹת שֶׁנִּקְבְּעוּ בַּחוֹק וּבַדֶּרֶךְ שֶׁנִּקְבְּעָה לְפִי חוֹק.
19. מִשְׁפָּט חוֹזֵר: בְּעִנְיָן פְּלִילִי שֶׁנִּפְסַק בּוֹ סוֹפִית נִיתָּן לְקַיֵּים מִשְׁפָּט חוֹזֵר בָּעִילּוֹת שֶׁנִּקְבְּעוּ בַּחוֹק וּבַדֶּרֶךְ שֶׁנִּקְבְּעָה לְפִי חוֹק.
20. הֲלָכָה פְּסוּקָה:
(א) הֲלָכָה שֶׁנִּפְסְקָה בְּבֵית מִשְׁפָּט תַּנְחֶה בֵּית מִשְׁפָּט שֶׁל דַּרְגָּה נְמוּכָה מִמֶּנּוּ.
(ב) הֲלָכָה שֶׁנִּפְסְקָה בְּבֵית הַמִּשְׁפָּט הָעֶלְיוֹן מְחַיֶּיבֶת כָּל בֵּית מִשְׁפָּט, זוּלַת בֵּית הַמִּשְׁפָּט הָעֶלְיוֹן.
21. רְשָׁמִים: לְבֵית מִשְׁפָּט יָכוֹל שֶׁיִּהְיֶה רָשַׁם, בֵּין שׁוֹפֵט וּבֵין שֶׁאֵינוֹ שׁוֹפֵט.
22. יַצִּיבוּת הַחוֹק: אֵין בְּכוֹחָן שֶׁל תַּקָּנוֹת שְׁעַת חֵירוּם לְשַׁנּוֹת חוֹק זֶה, לְהַפְקִיעַ זְמַנִּית אֶת תָּקְפּוֹ אוֹ לִקְבּוֹעַ בּוֹ תְּנָאִים.
23. הוֹרָאוֹת בַּחוֹק: בְּעִנְיָנִים אֵלֶּה יִקְבְּעוּ הוֹרָאוֹת בַּחוֹק:
(1) דַּרְכֵי הַבְּחִירָה שֶׁל חַבְרֵי הַוַּעֲדָה לִבְחִירַת שׁוֹפְטִים, וּמֶשֶׁךְ כְּהוּנָּתָם;
(2) כְּשִׁירוּיוֹת לִכְהוּנַּת שׁוֹפְטִים לְדַרְגוֹתֵיהֶם;
(3) דַּרְכֵי מִינּוּיִים שֶׁל נְשִׂיא בֵּית הַמִּשְׁפָּט הָעֶלְיוֹן, הַמִּשְׁנֶה לִנְשִׂיא בֵּית הַמִּשְׁפָּט הָעֶלְיוֹן, נְשִׂיא וּסְגַן נָשִׂיא שֶׁל בֵּית מִשְׁפָּט מְחוֹזִי וְשֶׁל בֵּית מִשְׁפָּט שָׁלוֹם;
(4) הַתְּנָאִים וְהַהֲלִיכִים לְסִיּוּם כְּהוּנָּתוֹ שֶׁל שׁוֹפֵט;
(5) הַדְּרָכִים לְמִינּוּי שׁוֹפֵט לִכְהוּנָּה בְּפוֹעַל בְּבֵית מִשְׁפָּט אַחֵר וּלְהַעֲבָרַת שׁוֹפֵט, דֶּרֶךְ אֲרָעִי אוֹ דֶּרֶךְ קֶבַע, מִמְּקוֹם כְּהוּנָּתוֹ לְבֵית מִשְׁפָּט בְּמָקוֹם אַחֵר;
(6) הֲלִיכֵי הַשְׁעָיָיתוֹ שֶׁל שׁוֹפֵט, וְהָעִיּוּן מֵחָדָשׁ בְּהַשְׁעָיָה;
(7) הָעִנְיָנִים שֶׁבָּהֶם יָדוּנוּ בָּתֵּי הַמִּשְׁפָּט לְדַרְגוֹתֵיהֶם בְּשׁוֹפֵט אֶחָד, בִּשְׁלוֹשָׁה אוֹ בְּיוֹתֵר;
(8) דַּרְכֵי קְבִיעַת הַשּׁוֹפֵט אוֹ הַשּׁוֹפְטִים שֶׁיָּדוּנוּ בְּעִנְיָן פְּלוֹנִי.
24. הוֹרָאוֹת לְפִי חוֹק: בְּעִנְיָנִים אֵלֶּה יִיקָּבְעוּ הוֹרָאוֹת לְפִי חוֹק:
(1) סִדְרֵי הַמִּינְהָל שֶׁל בָּתֵּי הַמִּשְׁפָּט, קְבִיעָתָם וְהָאַחְרָיוּת לְבִיצּוּעָם;
(2) סִדְרֵי הָעֲבוֹדָה שֶׁל הַוַּעֲדָה לִבְחִירַת שׁוֹפְטִים;
(3) דֶּרֶךְ הִתְפַּטְּרוּתוֹ שֶׁל שׁוֹפֵט;
(4) דֶּרֶךְ מִינּוּיוֹ שֶׁל רַשַּׁם שֶׁל בֵּית מִשְׁפָּט וְסַמְכוּיוֹתָיו;
(5) מִסְפַּר הַשּׁוֹפְטִים שֶׁיְּכַהֲנוּ בְּבָתֵּי הַמִּשְׁפָּט לְדַרְגוֹתֵיהֶם וּמְקוֹמוֹתֵיהֶם.חוֹק־יְסוֹד: מְבַקֵּר הַמְּדִינָה

1. מַהוּת: בִּיקּוֹרֶת הַמְּדִינָה נְתוּנָה בִּידֵי מְבַקֵּר הַמְּדִינָה.
2. בִּיקּוֹרֶת הַמְּדִינָה: 
(א) מְבַקֵּר הַמְּדִינָה יְקַיֵּים בִּיקּוֹרֶת עַל הַמֶּשֶׁק, הַנְּכָסִים, הַכְּסָפִים, הַהִתְחַיְּיבוּיוֹת וְהַמִּינְהָל שֶׁל הַמְּדִינָה, שֶׁל מִשְׂרְדֵי הַמֶּמְשָׁלָה, שֶׁל כָּל מִפְעָל, מוֹסָד אוֹ תַּאֲגִיד שֶׁל הַמְּדִינָה, שֶׁל הָרָשׁוּיוֹת הַמְּקוֹמִיּוֹת וְשֶׁל גּוּפִים אוֹ מוֹסָדוֹת אֲחֵרִים שֶׁהוּעַמְדוּ עַל פִּי חוֹק לְבִיקּוֹרְתּוֹ שֶׁל מְבַקֵּר הַמְּדִינָה.
(ב) מְבַקֵּר הַמְּדִינָה יִבְחַן אֶת חוּקִּיּוּת הַפְּעוּלּוֹת, טוֹהַר הַמִּידּוֹת, הַנִּיהוּל הִתְקִין, הַיְּעִילוּת וְהַחִסָּכוֹן שֶׁל הַגּוּפִים הַמְּבוּקָּרִים, וְכָל עִנְיָן אַחֵר שֶׁיִּרְאֶה בּוֹ צוֹרֶךְ.
3. חוֹבָה לְהַמְצִיא יְדִיעוֹת: גּוּף הָעוֹמֵד לְבִיקּוֹרְתּוֹ שֶׁל מְבַקֵּר הַמְּדִינָה יַמְצִיא לַמְּבַקֵּר לְלֹא דִּיחוּי, לְפִי דְּרִישָׁתוֹ, יְדִיעוֹת, מִסְמָכִים, הֶסְבֵּרִים, וְכָל חוֹמֶר אַחֵר שֶׁלְּדַעַת הַמְּבַקֵּר דְּרוּשִׁים לוֹ לְצָרְכֵי הַבִּיקּוֹרֶת.
4. תְּלוּנוֹת הַצִּיבּוּר: מְבַקֵּר הַמְּדִינָה יְבָרֵר תְּלוּנוֹת מֵאֵת הַצִּיבּוּר עַל גּוּפִים וַאֲנָשִׁים כְּפִי שֶׁיִּיקָּבַע בַּחוֹק אוֹ לְפִיו; בְּתַפְקִידוֹ זֶה יְכַהֵן מְבַקֵּר הַמְּדִינָה בְּתוֹאַר "נְצִיב תְּלוּנוֹת הַצִּיבּוּר".
5. תַּפְקִידִים נוֹסָפִים: מְבַקֵּר הַמְּדִינָה יְמַלֵּא תַּפְקִידִים נוֹסָפִים כְּפִי שֶׁיִּיקָּבַע בַּחוֹק.
6. אַחְרָיוּת בִּפְנֵי הַכְּנֶסֶת: בְּמִילּוּי תַּפְקִידָיו יִהְיֶה מְבַקֵּר הַמְּדִינָה אַחְרַאי בִּפְנֵי הַכְּנֶסֶת בִּלְבַד וְלֹא יִהְיֶה תָּלוּי בַּמֶּמְשָׁלָה.
7. בְּחִירָה וּתְקוּפַת כְּהוּנָּה [תִּיקּוּן: תשנ"ח]: 
(א) מְבַקֵּר הַמְּדִינָה יִיבָּחֵר בִּידֵי הַכְּנֶסֶת בְּהַצְבָּעָה חֲשָׁאִית; סִדְרֵי הַבְּחִירָה יִיקָּבְעוּ בַּחוֹק.
(ב) תְּקוּפַת כְּהוּנָּתוֹ שֶׁל מְבַקֵּר הַמְּדִינָה תִּהְיֶה שֶׁבַע שָׁנִים.
(ג) מְבַקֵּר הַמְּדִינָה יְכַהֵן תְּקוּפַת כְּהוּנָּה אַחַת בִּלְבַד.
8. כְּשִׁירוּת [תִּיקּוּן: תשנ"ח]: כָּל אֶזְרָח יִשְׂרְאֵלִי שֶׁהוּא תּוֹשַׁב יִשְׂרָאֵל כַּשִּׁיר לִהְיוֹת מוּעֲמָד לִכְהוּנַּת מְבַקֵּר הַמְּדִינָה; חוֹק יָכוֹל שֶׁיִּקְבַּע תְּנָאֵי כְּשִׁירוּת נוֹסָפִים.
9. הַצְהָרַת אֱמוּנִים: מְבַקֵּר הַמְּדִינָה הַנִּבְחָר יַצְהִיר וְיַחְתּוֹם לִפְנֵי הַכְּנֶסֶת הַצְהָרַת אֱמוּנִים זוֹ: "אֲנִי מִתְחַיֵּיב לִשְׁמוֹר אֱמוּנִים לִמְדִינַת יִשְׂרָאֵל וּלְחוּקֶּיהָ וּלְמַלֵּא בֶּאֱמוּנָה אֶת תַּפְקִידֵי כִּמְבַקֵּר הַמְּדִינָה."
10. תַּקְצִיב: תַּקְצִיב מִשְׂרַד מְבַקֵּר הַמְּדִינָה יִיקָּבַע לְפִי הַצָּעַת מְבַקֵּר הַמְּדִינָה בִּידֵי וַעֲדַת הַכְּסָפִים שֶׁל הַכְּנֶסֶת, וִיפוּרְסַם בְּיַחַד עִם תַּקְצִיב הַמְּדִינָה.
11. מַשְׂכּוֹרֶת וְגִמְלָאוֹת: מַשְׂכּוּרְתּוֹ שֶׁל מְבַקֵּר הַמְּדִינָה וְתַשְׁלוּמִים אֲחֵרִים שֶׁיְּשׁוּלְּמוּ לוֹ בִּתְקוּפַת כְּהוּנָּתוֹ אוֹ לְאַחֲרֶיהָ, אוֹ לִשְׁאֵירָיו לְאַחַר מוֹתוֹ, יִיקָּבְעוּ בַּחוֹק אוֹ בְּהַחְלָטָה שֶׁל הַכְּנֶסֶת אוֹ שֶׁל וַעֲדָה מִוַּעֲדוֹתֶיהָ שֶׁהַכְּנֶסֶת הִסְמִיכָה לְכָךְ.
12. קֶשֶׁר עִם הַכְּנֶסֶת וְהַגָּשַׁת דו"חות:
(א) מְבַקֵּר הַמְּדִינָה יְקַיֵּים קֶשֶׁר עִם הַכְּנֶסֶת, כְּפִי שֶׁיִּיקָּבַע בַּחוֹק.
(ב) מְבַקֵּר הַמְּדִינָה יַגִּישׁ לַכְּנֶסֶת דִּינִים וְחֶשְׁבּוֹנוֹת וְחַוּוֹת דַּעַת בִּתְחוּם תַּפְקִידָיו וִיפַרְסֵם אוֹתָם בָּרַבִּים, וְהַכֹּל בַּדֶּרֶךְ וּבַסְּיָיגִים שֶׁיִּיקָּבְעוּ בַּחוֹק.
13. הַעֲבָרָה מִכְּהוּנָּה [תִּיקּוּן: תשס"ה]: מְבַקֵּר הַמְּדִינָה לֹא יוּעֲבַר מִכְּהוּנָּתוֹ אֶלָּא בְּאֶחָד מֵאֵלֶּה:
(1) מִטַּעֲמֵי בְּרִיאוּת נִבְצַר מִמֶּנּוּ, דֶּרֶךְ קֶבַע, לְמַלֵּא אֶת תַּפְקִידוֹ – בַּיּוֹם שֶׁבּוֹ הֶחֱלִיטָה הַכְּנֶסֶת עַל כָּךְ, בְּהַחְלָטָה שֶׁהִתְקַבְּלָה בְּרוֹב חֲבֵרֶיהָ לְפָחוֹת, לְאַחַר הֲלִיךְ שֶׁיִּיקָּבַע בַּחוֹק;
(2) מֵחֲמַת הִתְנַהֲגוּת שֶׁאֵינָהּ הוֹלֶמֶת אֶת מַעֲמָדוֹ כִּמְבַקֵּר הַמְּדִינָה – בַּיּוֹם שֶׁבּוֹ הֶחֱלִיטָה הַכְּנֶסֶת עַל כָּךְ, בְּהַחְלָטָה שֶׁהִתְקַבְּלָה בְּרוֹב שֶׁל שְׁלוֹשָׁה רְבָעִים מֵחֲבֵרֶיהָ לְפָחוֹת, לְאַחַר הֲלִיךְ שֶׁיִּיקָּבַע בַּחוֹק.
14. מְמַלֵּא מְקוֹם הַמְּבַקֵּר: נִבְצַר מִמְּבַקֵּר הַמְּדִינָה לְמַלֵּא תַּפְקִידָיו, יְמוּנֶּה מְמַלֵּא מְקוֹם הַמְּבַקֵּר בְּאוֹפֶן וְלִתְקוּפָה כְּפִי שֶׁיִּיקָּבַע בַּחוֹק.חוֹק־יְסוֹד: מְקַרְקְעֵי יִשְׂרָאֵל

1. אִיסּוּר הַעֲבָרַת בַּעֲלוּת: מְקַרְקְעֵי יִשְׂרָאֵל, וְהֵם הַמְּקַרְקְעִין בְּיִשְׂרָאֵל שֶׁל הַמְּדִינָה, שֶׁל רָשׁוּת הַפִּיתּוּחַ אוֹ שֶׁל הַקֶּרֶן הַקַּיֶּימֶת לְיִשְׂרָאֵל, הַבַּעֲלוּת בָּהֶם לֹא תּוּעֲבַר, אִם בְּמֶכֶר וְאִם בְּדֶרֶךְ אַחֶרֶת.
2. הֶיתֵּר עַל פִּי חוֹק: סְעִיף 1 לֹא יָחוּל עַל סוּגֵי מְקַרְקְעִין וְסוּגֵי עִסְקָאוֹת שֶׁנִּקְבְּעוּ לְעִנְיָן זֶה בַּחוֹק.
3. הַגְדָּרָה: בְּחוֹק זֶה "מְקַרְקְעִין" – קַרְקַע, בָּתִּים, בִּנְיָנִים וְכָל דָּבָר הַמְּחוּבָּר לַקַּרְקַע חִיבּוּר קֶבַע.חוֹק־יְסוֹד: הַצָּבָא

1. מַהוּת: צְבָא־הֲגָנָה־לְיִשְׂרָאֵל הוּא צְבָאָהּ שֶׁל הַמְּדִינָה.
2. כְּפִיפוּת לַמָּרוּת הָאֶזְרָחִית [תִּיקּוּן: תשל"ו]:
(א) הַצָּבָא נָתוּן לְמָרוּת הַמֶּמְשָׁלָה.
(ב) הַשַּׂר הַמְּמוּנֶּה מִטַּעַם הַמֶּמְשָׁלָה עַל הַצָּבָא הוּא שַׂר הַבִּטָּחוֹן.
3. רֹאשׁ הַמַּטֶּה הַכְּלָלִי:
(א) הַדֶּרֶג הַפִּיקּוּדִי הָעֶלְיוֹן בַּצָּבָא הוּא רֹאשׁ הַמַּטֶּה הַכְּלָלִי.
(ב) רֹאשׁ הַמַּטֶּה הַכְּלָלִי נָתוּן לְמָרוּת הַמֶּמְשָׁלָה וְכָפוּף לְשַׂר הַבִּטָּחוֹן.
(ג) רֹאשׁ הַמַּטֶּה הַכְּלָלִי יִתְמַנֶּה בִּידֵי הַמֶּמְשָׁלָה לְפִי הַמְלָצַת שַׂר הַבִּטָּחוֹן.
4. חוֹבַת שֵׁירוּת וְגִיּוּס: הַחוֹבָה לְשָׁרֵת בַּצָּבָא וְהַגִּיּוּס לַצָּבָא יִהְיוּ כְּפִי שֶׁנִּקְבַּע בַּחוֹק אוֹ מִכּוֹחוֹ.
5. הוֹרָאוֹת וּפְקוּדּוֹת בַּצָּבָא: הַסַּמְכוּת לְהוֹצִיא הוֹרָאוֹת וּפְקוּדּוֹת הַמְּחַיְּיבוֹת בַּצָּבָא תִּיקָּבַע בַּחוֹק אוֹ מִכּוֹחוֹ.
6. כּוֹחוֹת מְזוּיָּינִים אֲחֵרִים: אֵין לְהָקִים אוֹ לְקַיֵּים כּוֹחַ מְזוּיָּין מִחוּץ לִצְבָא־הֲגָנָה־לְיִשְׂרָאֵל אֶלָּא עַל פִּי חוֹק.חוֹק־יְסוֹד: מֶשֶׁק הַמְּדִינָה

1. מִסִּים, מִילְווֹת חוֹבָה וְאִגְּרוֹת [תִּיקּוּן: תשמ"ב]:
(א) מִסִּים, מִילְווֹת חוֹבָה וְתַשְׁלוּמֵי חוֹבָה אֲחֵרִים לֹא יוּטְּלוּ, וְשִׁיעוּרֵיהֶם לֹא יְשׁוּנּוּ, אֶלָּא בְּחוֹק אוֹ עַל פִּיו; הוּא הַדִּין לְגַבֵּי אַגְרוֹת.
(ב) מִסִּים, מִילְווֹת חוֹבָה, תַּשְׁלוּמֵי חוֹבָה אֲחֵרִים וְאִגְּרוֹת הַמִּשְׁתַּלְּמִים לְאוֹצַר הַמְּדִינָה, וְשִׁיעוּרֵיהֶם לֹא נִקְבְּעוּ בְּגוּף הַחוֹק וְלֹא נִקְבְּעָה בַּחוֹק הוֹרָאָה שֶׁקְּבִיעָתָם בְּתַקָּנוֹת טְעוּנָה אִישּׁוּר הַכְּנֶסֶת אוֹ וַעֲדָה מִוַּעֲדוֹתֶיהָ, קְבִיעָתָם בְּתַקָּנוֹת טְעוּנָה אִישּׁוּר מֵרֹאשׁ אוֹ תּוֹךְ הַתְּקוּפָה הַקְּבוּעָה לְכָךְ בַּחוֹק – בְּהַחְלָטַת הַכְּנֶסֶת אוֹ בְּהַחְלָטַת וַעֲדָה מִוַּעֲדוֹתֶיהָ שֶׁהַכְּנֶסֶת הִסְמִיכָה לְכָךְ.
2. נִכְסֵי מְדִינָה: עִסְקָאוֹת בְּנִכְסֵי הַמְּדִינָה, רְכִישַׁת זְכוּיוֹת וְקַבָּלַת הִתְחַיְּיבוּיוֹת בְּשֵׁם הַמְּדִינָה יֵיעָשׂוּ בִּידֵי מִי שֶׁהוּסְמַךְ לְכָךְ בַּחוֹק אוֹ עַל פִּיו.
3. תַּקְצִיב הַמְּדִינָה [תִּיקּוּן: תשמ"ב, תשמ"ג, תשמ"ה, תש"ע, תשע"ד, תשע"ז]:
(א)
(1) תַּקְצִיב הַמְּדִינָה יִיקָּבַע בַּחוֹק.
(2) הַתַּקְצִיב יִהְיֶה לְשָׁנָה אַחַת וְיָבִיא אֶת הוֹצָאוֹת הַמֶּמְשָׁלָה הַצְּפוּיוֹת וְהַמְּתוּכְנָנוֹת.
(ב)
(1) הַמֶּמְשָׁלָה תַּנִּיחַ עַל שׁוּלְחַן הַכְּנֶסֶת אֶת הַצָּעַת חוֹק הַתַּקְצִיב בְּמוֹעֵד שֶׁקָּבְעָה וַעֲדַת הַכְּסָפִים שֶׁל הַכְּנֶסֶת אַךְ לֹא יְאוּחַר מִשִּׁשִּׁים יָמִים לִפְנֵי תְּחִילַּת שְׁנַת הַכְּסָפִים, וְאוּלָם בִּתְקוּפָה כָּאָמוּר בִּסְעִיף 36אָ(ב) לְחוֹק־יְסוֹד: הַכְּנֶסֶת, תּוּנַּח הַצָּעַת חוֹק הַתַּקְצִיב עַל שׁוּלְחַן הַכְּנֶסֶת בְּמוֹעֵד שֶׁקָּבְעָה וַעֲדַת הַכְּסָפִים שֶׁל הַכְּנֶסֶת אַךְ לֹא יְאוּחַר מִ־45 יָמִים לִפְנֵי הַיּוֹם הַקּוֹבֵעַ כָּאָמוּר בְּאוֹתוֹ סְעִיף;
(2) הַצָּעַת חוֹק הַתַּקְצִיב תִּהְיֶה מְפוֹרֶטֶת;
(3) הַצָּעַת הַתַּקְצִיב הַמְּפוֹרֶטֶת שֶׁל מִשְׂרַד הַבִּטָּחוֹן וְהַצָּעַת הַתַּקְצִיב הַמְּפוֹרֶטֶת שֶׁל גּוּפִים בִּיטְחוֹנִיִּים שֶׁיִּיקָּבְעוּ לְעִנְיָין זֶה בַּחוֹק לֹא יוּנְחוּ עַל שׁוּלְחַן הַכְּנֶסֶת אֶלָּא עַל שׁוּלְחַן וַעֲדָה מְשׁוּתֶּפֶת שֶׁל וַעֲדַת הַכְּסָפִים וּוַעֲדַת הַחוּץ וְהַבִּטָּחוֹן שֶׁל הַכְּנֶסֶת;
(4) לְהַצָּעַת חוֹק הַתַּקְצִיב יְצוֹרַף אוּמְדַּן הַמְּקוֹרוֹת לְמִימּוּנוֹ.
(ג) בְּמִקְרֵה הַצּוֹרֶךְ רַשָּׁאִית הַמֶּמְשָׁלָה לְהַגִּישׁ בְּתוֹךְ שְׁנַת הַכְּסָפִים הַצָּעַת חוֹק תַּקְצִיב נוֹסָף.
(ד) נִרְאֶה לַמֶּמְשָׁלָה כִּי חוֹק הַתַּקְצִיב לֹא יִתְקַבֵּל לִפְנֵי תְּחִילַּת שְׁנַת הַכְּסָפִים, רַשָּׁאִית הִיא לְהַגִּישׁ הַצָּעַת חוֹק תַּקְצִיב בֵּינַיִים.
(ה) שַׂר הָאוֹצָר יַגִּישׁ לַכְּנֶסֶת מִדֵּי שָׁנָה דִּין וְחֶשְׁבּוֹן עַל בִּיצּוּעַ תַּקְצִיב הַמְּדִינָה; פְּרָטִים יִיקָּבְעוּ בַּחוֹק.
3א. תַּקְצִיב רַב־שְׁנָתִי [תִּיקּוּן: תשנ"ב]:
(א) הַמֶּמְשָׁלָה תָּכִין לִקְרַאת כָּל שְׁנַת כְּסָפִים תָּכְנִית תַּקְצִיב רַב־שְׁנָתִית שֶׁתִּכְלוֹל אֶת הַצָּעַת חוֹק הַתַּקְצִיב לַשָּׁנָה הַקְּרוֹבָה וְכֵן תָּכְנִית תַּקְצִיב לִשְׁתֵּי הַשָּׁנִים הַבָּאוֹת אַחֲרֶיהָ.
(ב) הַמֶּמְשָׁלָה תַּנִּיחַ עַל שֻׁלְחַן הַכְּנֶסֶת אֶת תָּכְנִית הַתַּקְצִיב הָרַב־שְׁנָתִית בְּיַחַד עִם הַצָּעַת חוֹק הַתַּקְצִיב.
(ג) כָּל הַצָּעַת חוֹק תַּקְצִיב שֶׁתַּגִּישׁ הַמֶּמְשָׁלָה לַכְּנֶסֶת תִּתְבַּסֵּס עַל תָּכְנִית הַתַּקְצִיב הָרַב־שְׁנָתִית שֶׁהוּכְנָה וְהוּנְּחָה עַל שׁוּלְחַן הַכְּנֶסֶת לְפִי סְעִיף זֶה בַּשָּׁנָה הַקּוֹדֶמֶת.
3ב.אִי קַבָּלַת חוֹק תַּקְצִיב [תִּיקּוּן: תשנ"ב־2, תשע"ד, תש"ף, תש"ף־2, תש"ף־3, תש"ף־4]:
(א) לֹא נִתְקַבֵּל חוֹק הַתַּקְצִיב לִפְנֵי תְּחִילָּתָהּ שֶׁל שְׁנַת הַכְּסָפִים, רַשָּׁאִית הַמֶּמְשָׁלָה לְהוֹצִיא כָּל חוֹדֶשׁ סְכוּם הַשָּׁוֶוה לְחֵלֶק הַשְּׁנֵים־עָשָׂר מֵהַתַּקְצִיב הַשְּׁנָתִי הַקּוֹדֵם, בְּתוֹסֶפֶת הַצְמָדָה לְמַדַּד הַמְּחִירִים לַצַּרְכָן, שֶׁמְּפַרְסֶמֶת הַלִּשְׁכָּה הַמֶּרְכָּזִית לִסְטָטִיסְטִיקָה.
(אַ1) (הוֹרָאַת שָׁעָה עַד יוֹם 31.12.2020 אוֹ עַד יוֹם קַבָּלַת חוֹק הַתַּקְצִיב לִשְׁנַת 2020, לְפִי הַמּוּקְדָּם):
(1) בִּסְעִיף קָטָן זֶה –
"הוֹצָאָה מֶמְשַׁלְתִּית" – הוֹצָאָה מֶמְשַׁלְתִּית, נֵטוֹ, לְרַבּוֹת מַתַּן אַשְׁרַאי, וְלִמְעַט הֶחְזֵר חוֹבוֹת קֶרֶן בִּלְבַד שֶׁאֵינוֹ הֶחְזֵר חוֹבוֹת כָּאָמוּר לַמּוֹסָד לְבִיטּוּחַ לְאוּמִּי;
"סְכוּם הַהוֹצָאָה הַמֶּמְשַׁלְתִּית לִשְׁנַת 2019" – סְכוּם הַהוֹצָאָה הַמֶּמְשַׁלְתִּית, לְפִי הַקָּבוּעַ בְּחוֹק הַתַּקְצִיב לִשְׁנַת 2019;
"סְכוּם הַהוֹצָאָה הַמֶּמְשַׁלְתִּית הַצָּמוּד לִשְׁנַת 2019" – סְכוּם הַהוֹצָאָה הַמֶּמְשַׁלְתִּית לִשְׁנַת 2019, בְּתוֹסֶפֶת הַצְמָדָה לַמַּדָּד הַמְּחִירִים לַצַּרְכָן שֶׁמְּפַרְסֶמֶת הַלִּשְׁכָּה הַמֶּרְכָּזִית לִסְטָטִיסְטִיקָה;
"סְכוּם יִתְרַת הַהוֹצָאָה לַחוֹדָשִׁים יָנוּאָר עַד מַרְס" – סְכוּם הַשָּׁוֶוה לְ־25 אֲחוּזִים מִסְּכוּם הַהוֹצָאָה הַמֶּמְשַׁלְתִּית הַצָּמוּד לִשְׁנַת 2019, בְּנִיכּוּי הַהוֹצָאָה הַמֶּמְשַׁלְתִּית שֶׁהוּצְאָה בְּפוֹעַל בָּחוֹדָשִׁים יָנוּאָר עַד מַרְס שֶׁל שְׁנַת 2020.
(2) עַל אַף הָאָמוּר בִּסְעִיף קָטָן (א), בָּחוֹדָשִׁים אַפְּרִיל עַד דֵּצֶמְבֶּר שֶׁל שְׁנַת 2020 אוֹ עַד קַבָּלָתוֹ שֶׁל חוֹק הַתַּקְצִיב לִשְׁנַת 2020, לְפִי הַמּוּקְדָּם, רַשָּׁאִית הַמֶּמְשָׁלָה לְהוֹצִיא אֶת הַהוֹצָאוֹת הַמְּפוֹרָטוֹת לְהַלָּן:
(א) כָּל חוֹדֶשׁ, סְכוּם לְהוֹצָאָה מֶמְשַׁלְתִּית הַשָּׁוֶוה לְחֵלֶק הַשְּׁנֵים עָשָׂר מִסְּכוּם הַהוֹצָאָה הַמֶּמְשַׁלְתִּית הַצָּמוּד לִשְׁנַת 2019, וּבְחוֹדֶשׁ אַפְּרִיל – סְכוּם נוֹסָף לְהוֹצָאָה מֶמְשַׁלְתִּית הַשָּׁוֶוה לִסְכוּם יִתְרַת הַהוֹצָאָה לַחוֹדָשִׁים יָנוּאָר עַד מַרְס בְּתוֹסֶפֶת סְכוּם הַהוֹצָאוֹת שֶׁהוּצְאוּ בְּחוֹדֶשׁ מַרְס לְשֵׁם הִתְמוֹדְדוּת עִם הַמַּשְׁבֵּר שֶׁנּוֹצַר בְּשֶׁל הִתְפַּשְּׁטוּת נְגִיף הַקּוֹרוֹנָה;
(ב) כָּל חוֹדֶשׁ, לְשֵׁם מִימּוּן הַהוֹצָאוֹת הַדְּרוּשׁוֹת לְהִתְמוֹדְדוּת עִם הַמַּשְׁבֵּר שֶׁנּוֹצַר בְּשֶׁל הִתְפַּשְּׁטוּת נְגִיף הַקּוֹרוֹנָה, וּלְמַטָּרָה זוֹ בִּלְבַד, שִׁיעוּר מִסְּכוּם הַהוֹצָאָה הַמֶּמְשַׁלְתִּית לִשְׁנַת 2019 כַּמְּפוֹרָט לְהַלָּן לְצַד אוֹתוֹ חוֹדֶשׁ:
(1) בְּחוֹדֶשׁ אַפְּרִיל – 2.65%, בְּנִיכּוּי סְכוּם הַהוֹצָאוֹת שֶׁהוּצְאוּ בְּחוֹדֶשׁ מַרְס לְשֵׁם הִתְמוֹדְדוּת עִם הַמַּשְׁבֵּר שֶׁנּוֹצַר בְּשֶׁל הִתְפַּשְּׁטוּת נְגִיף הַקּוֹרוֹנָה;
(2) בְּחוֹדֶשׁ מַאי – 1.88%;
(3) בְּחוֹדֶשׁ יוּנִי – 2.94%;
(4) בְּחוֹדֶשׁ יוּלִי – 1.36%;
(5) בְּחוֹדֶשׁ אוֹגוּסְט – 3.5%;
(6) בְּחוֹדֶשׁ סֶפְּטֶמְבֶּר – 2.59%;
(7) בְּחוֹדֶשׁ אוֹקְטוֹבֶּר – 1.16%;
(8) בְּחוֹדֶשׁ נוֹבֶמְבֶּר – 2.75%;
(9) בְּחוֹדֶשׁ דֵּצֶמְבֶּר – 1.65%.
(ג) לְשֵׁם הֶחְזֵר חוֹבוֹת קֶרֶן שֶׁאֵינוֹ הֶחְזֵר חוֹבוֹת כָּאָמוּר לַמּוֹסָד לְבִיטּוּחַ לְאוּמִּי – סְכוּם שֶׁלֹּא יַעֲלֶה עַל 100 מִילְיַארְד שְׁקָלִים חֲדָשִׁים;
(ד) לְשֵׁם הֶחְזֵר חוֹבוֹת לַמּוֹסָד לְבִיטּוּחַ לְאוּמִּי בְּשֶׁל הַהוֹצָאוֹת הַדְּרוּשׁוֹת לְהִתְמוֹדְדוּת עִם הַמַּשְׁבֵּר שֶׁנּוֹצַר בְּשֶׁל הִתְפַּשְּׁטוּת נְגִיף הַקּוֹרוֹנָה, וּלְמַטָּרָה זוֹ בִּלְבַד – סְכוּם שֶׁלֹּא יַעֲלֶה עַל 7 מִילְיַארְד שְׁקָלִים חֲדָשִׁים;
(ה) הוֹצָאָה הַמּוּתְנֵית בְּהַכְנָסָה כְּמַשְׁמָעוּתָהּ בִּסְעִיף 5(א) ו־(ב) לְחוֹק יְסוֹדוֹת הַתַּקְצִיב, התשמ"ה–1985, וּבִלְבַד שֶׁהַסְּכוּם הַמּוֹצָא לִפְעוּלָּה מְסוּיֶּמֶת כְּהוֹצָאָה מוּתְנֵית בַּהַכְנָסָה, בִּשְׁנַת 2020, לֹא יַעֲלֶה עַל סְכוּם הַתַּקְבּוּל שֶׁיִּתְקַבֵּל בִּשְׁנַת 2020 לְמִימּוּן אוֹתָהּ הוֹצָאָה;
(ו) הוֹצָאָה שֶׁל מִפְעָלִים עִסְקִיִּים שֶׁפָּעֲלוּ בִּשְׁנַת 2019, וּבִלְבַד שֶׁלְּגַבֵּי כָּל אֶחָד מֵהַמִּפְעָלִים הָעִסְקִיִּים כָּאָמוּר סְכוּם הַהוֹצָאָה לִשְׁנַת 2020 לֹא יַעֲלֶה עַל סְכוּם הַתַּקְבּוּלִים שֶׁיִּתְקַבֵּל לְמַעֲשֶׂה אֵצֶל אוֹתוֹ מִפְעָל עִסְקִי בִּשְׁנַת 2020.
(3) סְכוּמִים הַמְּפוֹרָטִים בַּפִּסְקָאוֹת מִשְׁנֶה (א) ו־(ב) שֶׁל פִּסְקָה (2) שֶׁלֹּא הוּצְאוּ בְּחוֹדֶשׁ מְסוּיָּם, יִהְיֶה נִיתָּן לְהוֹצִיאָם בְּכָל אֶחָד מֵהָחוֹדָשִׁים הַבָּאִים אַחֲרָיו, עַד יוֹם ט"ז בְּטֵבֵת התשפ"א (31 בְּדֵצֶמְבֶּר 2020) אוֹ עַד יוֹם קַבָּלַת חוֹק הַתַּקְצִיב לִשְׁנַת 2020, לְפִי הַמּוּקְדָּם, לְמַטָּרוֹת כַּמְּפוֹרָט לְהַלָּן, לְפִי הָעִנְיָין:
(א) לְעִנְיַין סְכוּמִים הַמְּפוֹרָטִים בְּפִסְקַת מִשְׁנֶה (א) שֶׁל פִּסְקָה (2) – לְשֵׁם מִימּוּן הוֹצָאָה מֶמְשַׁלְתִּית;
(ב) לְעִנְיַין סְכוּמִים הַמְּפוֹרָטִים בְּפִסְקַת מִשְׁנֶה (ב) שֶׁל פִּסְקָה (2) – לְשֵׁם מִימּוּן הַהוֹצָאוֹת הַדְּרוּשׁוֹת לְהִתְמוֹדְדוּת עִם הַמַּשְׁבֵּר שֶׁנּוֹצַר בְּשֶׁל הִתְפַּשְּׁטוּת נְגִיף הַקּוֹרוֹנָה.
(אַ2) (הוֹרָאַת שָׁעָה עַד יוֹם 31.12.2020 אוֹ עַד יוֹם קַבָּלַת חוֹק הַתַּקְצִיב לִשְׁנַת 2020, לְפִי הַמּוּקְדָּם):
(1) שַׂר הָאוֹצָר יַגִּישׁ לְאִישּׁוּר הַמֶּמְשָׁלָה עַד יוֹם ז' בְּאִיָּיר התש"ף (1 בְּמַאי 2020), תָּכְנִית מְפוֹרֶטֶת בְּיַחַס לַשִּׁימּוּשִׁים הַמְּתוּכְנָנִים בִּסְכוּמִים הַמְּפוֹרָטִים בִּסְעִיף קָטָן (אַ1)(2)(ב) (בִּסְעִיף קָטָן זֶה – הַתָּכְנִית הַמְּפוֹרֶטֶת).
(2) הַמֶּמְשָׁלָה תַּנִּיחַ עַל שׁוּלְחַן הַכְּנֶסֶת אֶת הַתָּכְנִית הַמְּפוֹרֶטֶת שֶׁתִּכְלוֹל אֶת הַסְּעִיפִים וְהַסְּכוּמִים שֶׁלָּהֶן:
(א) בְּרִיאוּת, רְוָוחָה, סֵדֶר צִיבּוּרִי, בִּיטְחוֹן פְּנִים וּמַתָּן מַעֲנֶה לְצוֹרְכֵי מִשְׂרְדֵי הַמֶּמְשָׁלָה – 13.9 מִילְיַארְד שְׁקָלִים חֲדָשִׁים;
(ב) שִׁיפּוּי הַמּוֹסָד לְבִיטּוּחַ לְאוּמִּי – 18.9 מִילְיַארְד שְׁקָלִים חֲדָשִׁים;
(ג) מַעֲנָק וְסִיּוּעַ לַעֲסָקִים וּלְעַצְמָאִים – 31.7 מִילְיַארְד שְׁקָלִים חֲדָשִׁים, וּבִכְלַל זֶה 500 מִילְיוֹן שְׁקָלִים חֲדָשִׁים כְּמַעֲנָק נוֹסָף לָעֲסָקִים שֶׁפְּרָטָיו יִיקָּבְעוּ בַּחוֹק אוֹ שֶׁחֲלוּקָּתוֹ תִּהְיֶה טְעוּנָה אִישּׁוּר וַעֲדַת הַכְּסָפִים שֶׁל הַכְּנֶסֶת;
(ד) עִידוּד תַּעֲסוּקָה וְהַכְשָׁרַת הוֹן אֱנוֹשִׁי, מִימּוּן הַכְשָׁרוֹת מִקְצוֹעִיּוֹת, סִיּוּעַ לַעֲמוּתּוֹת וּלְאִרְגּוּנֵי חֶבְרָה אֶזְרָחִית וְסִיּוּעַ לַעֲסָקִים קְטַנִּים וּבֵינוֹנִיִּים – 0.9 מִילְיַארְד שְׁקָלִים חֲדָשִׁים;
(ה) הֲנָחוֹת בְּאַרְנוֹנָה – 3.9 מִילְיַארְד שְׁקָלִים חֲדָשִׁים;
(ו) עֲלוּת תַּקְצִיבִית שֶׁל פִּתְרוֹנוֹת אַשְׁרַאי – 6.1 מִילְיַארְד שְׁקָלִים חֲדָשִׁים;
(ז) תַּשְׁתִּיּוֹת, טֶכְנוֹלוֹגְיָה עִילִּית, דִּיגִיטַצְיָה וְתָכְנִית יְצִיאָה מֵהַמַּשְׁבֵּר – 3.1 מִילְיַארְד שְׁקָלִים חֲדָשִׁים;
(ח) מַטָּרוֹת אֲחֵרוֹת לְרַבּוֹת לְמַעֲנָק וְסִיּוּעַ לְשֵׁם הַבְטָחַת בִּיטָּחוֹן תְּזוּנָתִי לְמִשְׁפָּחוֹת מוּחְלָשׁוֹת – 3.05 מִילְיַארְד שְׁקָלִים חֲדָשִׁים.
(2א) שַׂר הָאוֹצָר יַגִּישׁ לְאִישּׁוּר הַמֶּמְשָׁלָה, עַד יוֹם ט"ז בְּאָב התש"ף (6 בְּאוֹגוּסְט 2020), עִדְכּוּן לַתָּכְנִית הַמְּפוֹרֶטֶת בְּיַחַס לִסְכוּמִים שֶׁהִשְׁתַּנּוּ בָּהּ מִמּוֹעֵד אִישּׁוּרָהּ לְפִי פִּסְקָה (1); הַמֶּמְשָׁלָה תַּגִּישׁ לְוַועֲדַת הַכְּסָפִים שֶׁל הַכְּנֶסֶת אֶת הָעִדְכּוּן לַתָּכְנִית הַמְּפוֹרֶטֶת כָּאָמוּר.
(3) שִׁינּוּי בִּסְכוּמִים שֶׁל מַרְכִּיבֵי הַתּוֹכְנִית הַנְּקוּבִים בַּפִּסְקָה (2), בְּשִׁיעוּר הָעוֹלֶה עַל 10 אֲחוּזִים מֵאֶחָד מִמַּרְכִּיבֵי הַתּוֹכְנִית כָּאָמוּר טָעוּן אִישּׁוּר וַעֲדַת הַכְּסָפִים שֶׁל הַכְּנֶסֶת.
(4) אִישְּׁרָה הַמֶּמְשָׁלָה אֶת הַתָּכְנִית הַמְּפוֹרֶטֶת, לְרַבּוֹת עִדְכּוּנָהּ בְּהֶתְאֵם לְהוֹרָאוֹת פִּסְקָה (2א), יְדַוֵּוחַ שַׂר הָאוֹצָר לְוַועֲדַת הַכְּסָפִים שֶׁל הַכְּנֶסֶת מִדַּי חוֹדֶשׁ עַל אוֹפֶן הוֹצָאַת הַכְּסָפִים וְעַל הַשִּׁימּוּשׁ בְּפוֹעַל שֶׁל הַשִּׁימּוּשִׁים הַמְּתוּכְנָנִים לְפִיהָ.
(ב) כְּסָפִים לְפִי סְעִיף קָטָן (א) יְיוֹעֲדוּ קוֹדֶם כָּל לְקִיּוּם הִתְחַיְּיבוּיוֹת הַמְּדִינָה מִכּוֹחַ חוֹק, חוֹזִים וַאֲמָנוֹת; בַּיִּתְרָה תִּשְׁתַּמֵּשׁ הַמֶּמְשָׁלָה רַק לְהַפְעָלַת שֵׁירוּתִים חִיּוּנִיִּים וּפְעוּלּוֹת שֶׁנִּכְלְלוּ בְּחוֹק הַתַּקְצִיב הַקּוֹדֵם לְרַבּוֹת כָּאֵלֶּה שֶׁנִּכְלְלוּ בְּאֶמְצָעוּת שִׁינּוּיִים תַּקְצִיבִיִּים.
(הוֹרָאַת שָׁעָה עַד יוֹם 31.12.2020 אוֹ עַד יוֹם קַבָּלַת חוֹק הַתַּקְצִיב לִשְׁנַת 2020, לְפִי הַמּוּקְדָּם):
כְּסָפִים לְפִי לְפִי סְעִיפִים קְטַנִּים (א) ו־(אַ1)(2)(א) יְיוֹעֲדוּ קוֹדֶם כָּל לְקִיּוּם הִתְחַיְּיבוּיוֹת הַמְּדִינָה מִכּוֹחַ חוֹק, חוֹזִים וְאָמָּנוּת; בַּיִּתְרָה תִּשְׁתַּמֵּשׁ הַמֶּמְשָׁלָה רַק לְהַפְעָלַת שֵׁירוּתִים חִיּוּנִיִּים וּפְעוּלּוֹת שֶׁנִּכְלְלוּ בְּחוֹק הַתַּקְצִיב הַקּוֹדֵם לְרַבּוֹת כָּאֵלֶּה שֶׁנִּכְלְלוּ בְּאֶמְצָעוּת שִׁינּוּיִים תַּקְצִיבִיִּים.
(בְּ1) פֵּירוּט הוֹצָאוֹת הַמֶּמְשָׁלָה הַצְּפוּיוֹת וְהַמְּתוּכְנָנוֹת לְפִי סְעִיף זֶה יְפוּרְסְמוּ בַּאֲתַר מִשְׂרַד הָאוֹצָר; פֵּירוּט הַהוֹצָאוֹת לְעִנְיַין מִשְׂרַד הַבִּיטָּחוֹן וְהַגּוּפִים הַבִּיטְחוֹנִיִּים יוּנַּח עַל שׁוּלְחַן הַוַּועֲדָה הַמְּשׁוּתֶּפֶת שֶׁל וַעֲדַת הַכְּסָפִים וּוַעֲדַת הַחוּץ וְהַבִּיטָּחוֹן שֶׁל הַכְּנֶסֶת, כְּמַשְׁמָעוּתָהּ בִּסְעִיף 18 לְחוֹק יְסוֹדוֹת הַתַּקְצִיב, התשמ"ה–1985; שַׂר הָאוֹצָר יְדַוֵּוחַ לְוַועֲדַת הַכְּסָפִים שֶׁל הַכְּנֶסֶת, אַחַת לְחוֹדֶשׁ, עַל הוֹצָאוֹת הַמֶּמְשָׁלָה כָּאָמוּר.
(ג) אֵין לְשַׁנּוֹת סְעִיף זֶה אֶלָּא בְּרוֹב חַבְרֵי הַכְּנֶסֶת.
3ג. חֲקִיקָה הַצְּרִיכָה תַּקְצִיב [תִּיקּוּן: תשס"ג]:
(א) הַצָּעַת חוֹק תַּקְצִיבִית לֹא תִּתְקַבֵּל בַּכְּנֶסֶת אֶלָּא בְּקוֹלוֹתֵיהֶם שֶׁל 50 חַבְרֵי הַכְּנֶסֶת לְפָחוֹת; הָרוֹב הָאָמוּר דָּרוּשׁ בִּקְרִיאָה הָרִאשׁוֹנָה, בַּקְּרִיאָה הַשְּׁנִיָּה וּבַקְּרִיאָה הַשְּׁלִישִׁית; וְאוּלָם אִם הָפְכָה הַצָּעַת חוֹק לְהַצָּעַת חוֹק תַּקְצִיבִית לְאַחַר הַקְּרִיאָה הָרִאשׁוֹנָה, דָּרוּשׁ הָרוֹב הָאָמוּר בַּקְּרִיאָה הַשְּׁנִיָּה וּבַקְּרִיאָה הַשְּׁלִישִׁית.
(ב) הִסְתַּיְּיגוּת תַּקְצִיבִית לֹא תִּתְקַבֵּל בַּכְּנֶסֶת אֶלָּא בְּקוֹלוֹתֵיהֶם שֶׁל 50 חַבְרֵי הַכְּנֶסֶת לְפָחוֹת; הִתְקַבְּלָה הִסְתַּיְּיגוּת תַּקְצִיבִית לְהַצָּעַת חוֹק לֹא תִּתְקַבֵּל הַצָּעַת הַחוֹק בַּכְּנֶסֶת בַּקְּרִיאָה הַשְּׁלִישִׁית אֶלָּא בְּקוֹלוֹתֵיהֶם שֶׁל 50 חַבְרֵי הַכְּנֶסֶת לְפָחוֹת.
(ג) קְבִיעַת הָעֲלוּת הַתַּקְצִיבִית, לְעִנְיַן סְעִיף זֶה, שֶׁל הַצָּעַת חוֹק אוֹ הִסְתַּיְּיגוּת, תִּהְיֶה שֶׁל וַעֲדָה מוֹעֲדוֹת הַכְּנֶסֶת הַדָּנָה בְּאוֹתָהּ הַצָּעַת חוֹק אוֹ הִסְתַּיְּיגוּת (לְהַלָּן – הַוַּעֲדָה); הַוַּעֲדָה תִּקְבַּע אֶת הָעֲלוּת הַתַּקְצִיבִית עַל פִּי הַעֲרָכַת שַׂר הָאוֹצָר אוֹ מִי שֶׁהוּא הִסְמִיךְ לְכָךְ, אֶלָּא אִם כֵּן הוּכַח לְהַנָּחַת דַּעְתָּהּ, עַל פִּי הַעֲרָכָה אַחֶרֶת שֶׁהוּגְּשָׁה לָהּ, כִּי הָעֲלוּת הַתַּקְצִיבִית שׁוֹנָה מֵהַעֲרָכַת שַׂר הָאוֹצָר; הַעֲרָכוֹת לְפִי סְעִיף זֶה יוּגְּשׁוּ בְּצֵירוּף נְתוּנִים וְאֻמְדָּנִים.
(ד) בִּסְעִיף זֶה –
"הַצָּעַת חוֹק תַּקְצִיבִית" – הַצָּעַת חוֹק שֶׁמִּתְקַיְּימִים בָּהּ כָּל אֵלֶּה:
(1) הִיא הוּגְּשָׁה שֶׁלֹּא בִּידֵי הַמֶּמְשָׁלָה;
(2) בְּבִיצּוּעָהּ כְּרוּכָה עֲלוּת תַּקְצִיבִית שֶׁל 5 מִילְיוֹן שְׁקָלִים חֲדָשִׁים (מְתוֹאָם לְ־2003; בִּשְׁנַת 2020, 6,136,283 ש"ח) אוֹ יוֹתֵר, בִּשְׁנַת תַּקְצִיב כָּלְשֶׁהִי;
(3) הַמֶּמְשָׁלָה לֹא נָתְנָה אֶת הַסְכָּמָתָהּ לָעֲלוּת הַתַּקְצִיבִית;
"הִסְתַּיְּיגוּת תַּקְצִיבִית" – הִסְתַּיְּיגוּת לְהַצָּעַת חוֹק, שֶׁמִּתְקַיְּימִים בָּהּ כָּל אֵלֶּה:
(1) בְּבִיצּוּעָהּ כְּרוּכָה עֲלוּת תַּקְצִיבִית שֶׁל 5 מִילְיוֹן שְׁקָלִים חֲדָשִׁים (מְתוֹאָם לְ־2003; בִּשְׁנַת 2020, 6,136,283 ש"ח) אוֹ יוֹתֵר, בִּשְׁנַת תַּקְצִיב כָּלְשֶׁהִי;
(2) הַמֶּמְשָׁלָה לֹא נָתְנָה אֶת הַסְכָּמָתָהּ לָעֲלוּת הַתַּקְצִיבִית;
"עֲלוּת תַּקְצִיבִית" – הוֹצָאָה אוֹ הִתְחַיְּיבוּת לַהוֹצָאָה מִתַּקְצִיב הַמְּדִינָה, אוֹ הַפְחָתָה שֶׁל הַכְנָסוֹת הַמְּדִינָה אַף אִם הַהוֹצָאָה אוֹ הַהַפְחָתָה כָּאָמוּר מְלוּוָּה בְּהַקְטָנָה שֶׁל הוֹצָאָה אוֹ הִתְחַיְּיבוּת לְהוֹצָאָה מִתַּקְצִיב הַמְּדִינָה, אוֹ בְּהַגְדָּלָה שֶׁל הַכְנָסוֹת הַמְּדִינָה;
"הוֹצָאָה מִתַּקְצִיב הַמְּדִינָה", "הַפְחָתָה שֶׁל הַכְנָסוֹת הַמְּדִינָה" – לְרַבּוֹת הוֹצָאָה מִתַּקְצִיבוֹ שֶׁל גּוּף מְתוּקְצָב אוֹ הַפְחָתָה שֶׁל הַכְנָסוֹת גּוּף מְתוּקְצָב;
"גּוּף מְתוּקְצָב" – כְּהַגְדָּרָתוֹ בִּסְעִיף 21 לְחוֹק יְסוֹדוֹת הַתַּקְצִיב, התשמ"ה–1985.
(ה) הַסְּכוּמִים הַנְּקוּבִים בְּהַגְדָּרוֹת "הַצָּעַת חוֹק תַּקְצִיבִית" וְ"הִסְתַּיְּיגוּת תַּקְצִיבִית" בִּסְעִיף קָטָן (ד) יִתְעַדְכְּנוּ בְּ־1 בְּיָנוּאָר שֶׁל כָּל שָׁנָה לְפִי שִׁיעוּר הַשִּׁינּוּי בְּמַדַּד הַמְּחִירִים לַצַּרְכָן שֶׁמְּפַרְסֶמֶת הַלִּשְׁכָּה הַמֶּרְכָּזִית לִסְטָטִיסְטִיקָה.
(ו) הוֹרָאוֹת סְעִיף זֶה לֹא יָחוּלוּ עַל הַצָּעַת חוֹק שֶׁעִנְיָנָהּ פִּיזּוּר הַכְּנֶסֶת וַעֲרִיכַת בְּחִירוֹת.
4. שִׁטְרֵי כֶּסֶף וּמַטְבְּעוֹת: הַדְפָּסַת שִׁטְרֵי כֶּסֶף וּטְבִיעַת מַטְבְּעוֹת שֶׁיְּשַׁמְּשׁוּ הֵילָךְ חוּקֵּי וְכֵן הוֹצָאָתָם יִהְיוּ עַל פִּי חוֹק.
5. בִּקּוֹרֶת [תִּיקּוּן: תשמ"ח]: מֶשֶׁק הַמְּדִינָה יַעֲמוֹד לְבִקּוֹרֶת מְבַקֵּר הַמְּדִינָה.חוֹק־יְסוֹד: הַכְּנֶסֶת

1. הַמַּהוּת: הַכְּנֶסֶת הִיא בֵּית הַנִּבְחָרִים שֶׁל הַמְּדִינָה.
2. מְקוֹם הַמּוֹשָׁב: מְקוֹם מוֹשָׁבָהּ שֶׁל הַכְּנֶסֶת הוּא יְרוּשָׁלַיִם.
3. הַהֶרְכֵּב: הַכְּנֶסֶת בְּהִיבָּחֲרָה תִּהְיֶה בַּת מֵאָה וְעֶשְׂרִים חָבֵר.
4. שִׁיטַת הַבְּחִירוֹת: הַכְּנֶסֶת תִּיבָּחֵר בִּבְחִירוֹת כְּלָלִיּוֹת, אַרְצִיּוֹת, יְשִׁירוֹת, שָׁוּוֹת, חֲשָׁאִיּוֹת וְיַחֲסִיּוֹת, לְפִי חוֹק הַבְּחִירוֹת לַכְּנֶסֶת; אֵין לְשַׁנּוֹת סְעִיף זֶה, אֶלָּא בְּרוֹב שֶׁל חַבְרֵי הַכְּנֶסֶת.
5. הַזְּכוּת לִבְחוֹר: כָּל אֶזְרָח יִשְׂרְאֵלִי בֶּן שְׁמוֹנֶה עֶשְׂרֵה שָׁנָה וָמַעְלָה זַכַּאי לִבְחוֹר לַכְּנֶסֶת, אִם בֵּית מִשְׁפָּט לֹא שָׁלַל מִמֶּנּוּ זְכוּת זוֹ עַל פִּי חוֹק; חוֹק הַבְּחִירוֹת יְקַבֵּעַ אֶת הַמּוֹעֵד שֶׁבּוֹ יֵיחָשֵׁב אָדָם בֶּן שְׁמוֹנֶה עֶשְׂרֵה שָׁנָה לְעִנְיַן הַשִּׁימּוּשׁ בִּזְכוּת הַבְּחִירָה לַכְּנֶסֶת.
5א. הַזְּכוּת לְהַגִּישׁ רְשִׁימַת מוּעֲמָדִים [תִּיקּוּן: תשנ"ו]: רְשִׁימַת מוּעֲמָדִים לַכְּנֶסֶת תּוּגַּשׁ עַל יְדֵי מִפְלָגָה בִּלְבַד; דַּרְכֵי הִתְאַגְּדוּתָן וְרִישּׁוּמָן שֶׁל מִפְלָגוֹת וּתְנָאִים לְהַגָּשַׁת רְשִׁימַת מוּעֲמָדִים, יִיקָּבְעוּ בַּחוֹק.
6.הַזְּכוּת לְהִיבָּחֵר [תִּיקּוּן: תשמ"א־2, תשמ"ז, תשנ"ו־4, תש"ס־2, תשע"ח]:
(א) כָּל אֶזְרָח יִשְׂרְאֵלִי, שֶׁבְּיוֹם הַגָּשַׁת רְשִׁימַת הַמּוּעֲמָדִים הַכּוֹלֶלֶת אֶת שְׁמוֹ הוּא בֶּן עֶשְׂרִים וְאַחַת שָׁנָה וָמַעְלָה, זַכַּאי לְהִיבָּחֵר לַכְּנֶסֶת, זוּלַת אִם בֵּית מִשְׁפָּט שָׁלַל מִמֶּנּוּ זְכוּת זוֹ עַל פִּי חוֹק אוֹ שֶׁנִּידּוֹן, בִּפְסַק דִּין סוֹפִי, לְעוֹנֶשׁ מַאֲסָר בְּפוֹעַל לַתְּקוּפָה הָעוֹלָה עַל שְׁלוֹשָׁה חוֹדָשִׁים וּבַיּוֹם הַגָּשַׁת רְשִׁימַת הַמּוּעֲמָדִים טֶרֶם עָבְרוּ שֶׁבַע שָׁנִים מֵהַיּוֹם שֶׁגָּמַר לְרַצּוֹת אֶת עוֹנֶשׁ הַמַּאֲסָר בְּפוֹעַל, וְאִם הוּרְשַׁע בַּעֲבֵירַת טֵרוֹר חֲמוּרָה אוֹ עֲבֵירַת בִּיטָּחוֹן חֲמוּרָה, כְּפִי שֶׁיִּיקָּבַע בַּחוֹק, נִידּוֹן, בִּפְסַק דִּין סוֹפִי, לְעוֹנֶשׁ מַאֲסָר בְּפוֹעַל לַתְּקוּפָה הָעוֹלָה עַל שֶׁבַע שְׁנוֹת מַאֲסָר, וּבְיוֹם הַגָּשַׁת רְשִׁימַת הַמּוּעֲמָדִים טֶרֶם עָבְרוּ 14 שָׁנִים מֵהַיּוֹם שֶׁגָּמַר לְרַצּוֹת אֶת עוֹנֶשׁ הַמַּאֲסָר בְּפוֹעַל, אֶלָּא אִם כֵּן קָבַע יוֹשֵׁב רֹאשׁ וַעֲדַת הַבְּחִירוֹת הַמֶּרְכָּזִית כִּי אֵין עִם הָעֲבֵירָה שֶׁבָּהּ הוּרְשַׁע, בִּנְסִיבּוֹת הָעִנְיָן, מִשּׁוּם קָלוֹן.
סְעִיף זֶה לֹא יָחוּל עַל מִי שֶׁהוּרְשַׁע בַּעֲבֵירָה אִם לִפְנֵי תְּחִילָּתוֹ שֶׁל תִּיקּוּן מַס' 47 עָבְרוּ שֶׁבַע שָׁנִים מֵהַיּוֹם שֶׁגָּמַר לְרַצּוֹת אֶת עוֹנֶשׁ הַמַּאֲסָר בְּפוֹעַל.
(ב) (בּוּטַּל).
(ג) מוּעֲמָד לַכְּנֶסֶת שֶׁנִּידּוֹן כָּאָמוּר בִּסְעִיף קָטָן (א) וּפְסַק הַדִּין נַעֲשָׂה סוֹפִי אַחֲרֵי הַגָּשַׁת רְשִׁימַת הַמּוּעֲמָדִים וְלִפְנֵי שֶׁהֵחֵל לְכַהֵן כַּחֲבֵר הַכְּנֶסֶת, דִּינוֹ כְּדִין מִי שֶׁהִתְפַּטֵּר מֵרְשִׁימַת הַמּוּעֲמָדִים שֶׁבָּהּ כָּלוּל שְׁמוֹ, אוֹ מֵחֲבֵרוּתוֹ בַּכְּנֶסֶת, לְפִי הָעִנְיָן, אֶלָּא אִם כֵּן קָבַע יוֹשֵׁב רֹאשׁ וַעֲדַת הַבְּחִירוֹת הַמֶּרְכָּזִית שֶׁאֵין עִם הָעֲבֵירָה שֶׁבָּהּ הוּרְשַׁע, בִּנְסִיבּוֹת הָעִנְיָן, מִשּׁוּם קָלוֹן.
(ד) קְבִיעַת יוֹשֵׁב רֹאשׁ וַעֲדַת הַבְּחִירוֹת הַמֶּרְכָּזִית לְפִי סְעִיפִים קְטַנִּים (א) ו־(ג) לֹא תִּידָּרֵשׁ אִם קָבַע בֵּית הַמִּשְׁפָּט, לְפִי דִּין, כִּי יֵשׁ עִם הָעֲבֵירָה, בִּנְסִיבּוֹת הָעִנְיָן, מִשּׁוּם קָלוֹן.
(ה) לְעִנְיַן סְעִיף זֶה –
"מַאֲסָר בְּפוֹעַל" – סַךְ כָּל תְּקוּפוֹת הַמַּאֲסָר בְּפוֹעַל שֶׁעַל הַנִּידּוֹן לְרַצּוֹת בְּרֶצֶף אֶחָד, אַף אִם הוּטְּלוּ בְּגִזְרֵי דִּין שׁוֹנִים, לְרַבּוֹת מַאֲסָר עַל תְּנַאי שֶׁהוּפְעַל;
"עֲבֵירָה" – כָּל אַחַת מֵהָעֲבֵירוֹת שֶׁעֲלֵיהֶן נִידּוֹן לְעוֹנֶשׁ שֶׁל מַאֲסָר בְּפוֹעַל.
6א. סְיָיג לְמוּעֲמָדוּת חֲבֵר הַכְּנֶסֶת שֶׁפָּרַשׁ מִסִּיעָתוֹ [תִּיקּוּן: תשנ"א, תשנ"ו־3, תשס"ד]:
(א) חֲבֵר הַכְּנֶסֶת שֶׁפָּרַשׁ מִסִּיעָתוֹ וְלֹא הִתְפַּטֵּר מִכְּהוּנָּתוֹ סָמוּךְ לִפְרִישָׁתוֹ, לֹא יִיכָּלֵל, בַּבְּחִירוֹת לַכְּנֶסֶת שֶׁלְּאַחֲרֶיהָ, בִּרְשִׁימַת מוּעֲמָדִים שֶׁהִגִּישָׁה מִפְלָגָה שֶׁהָיְתָה מְיוּצֶּגֶת עַל יְדֵי סִיעָה שֶׁל הַכְּנֶסֶת הַיּוֹצֵאת; הוֹרָאָה זוֹ לֹא תָּחוּל עַל הִתְפַּלְּגוּת סִיעָה בִּתְנָאִים שֶׁנִּקְבְּעוּ בַּחוֹק.
רְאוּ סְעִיף 25 לְחוֹק הַבְּחִירוֹת לַכְּנֶסֶת [נוֹסַח מְשׁוּלָּב], תשכ"ט–1969.
(ב) לְעִנְיַן סְעִיף זֶה –
"פְּרִישָׁה מִסִּיעָה" – לְרַבּוֹת הַצְבָּעָה בִּמְלִיאַת הַכְּנֶסֶת שֶׁלֹּא בְּהֶתְאֵם לְעֶמְדַּת הַסִּיעָה בְּעִנְיַן הַבָּעַת אֵמוּן לַמֶּמְשָׁלָה אוֹ אִי־אֵמוּן בָּהּ; וְאוּלָם הַצְבָּעָה כָּאָמוּר לֹא תֵּיחָשֵׁב כִּפְרִישָׁה אִם חֲבֵר הַכְּנֶסֶת לֹא קִיבֵּל כָּל תְּמוּרָה בְּעַד הַצְבָּעָתוֹ;
"תְּמוּרָה" – בְּמֵישָׁרִין אוֹ בַּעֲקִיפִין, בְּהַבְטָחָה אוֹ בַּהִתְחַיְּיבוּת לְעָתִיד, וּלְרַבּוֹת הַבְטָחַת מָקוֹם בִּרְשִׁימַת מוּעֲמָדִים לַכְּנֶסֶת, אוֹ מִינּוּי חֲבֵר הַכְּנֶסֶת עַצְמוֹ אוֹ אָדָם אַחֵר לְתַפְקִיד כָּלְשֶׁהוּ.
7. מִי לֹא יִהְיֶה מוּעֲמָד [תִּיקּוּן: תשי"ט־2, תשנ"ו־3, תשס"א־6]
אֵלֶּה לֹא יִהְיוּ מוּעֲמָדִים לַכְּנֶסֶת:
(1) נְשִׂיא הַמְּדִינָה;
(2) שְׁנֵי הָרַבָּנִים הָרָאשִׁיִּים;
(3) שׁוֹפֵט;
(4) דַּיָּין שֶׁל בֵּית דִּין דָּתִי;
(5) מְבַקֵּר הַמְּדִינָה;
(6) רֹאשׁ הַמַּטֶּה הַכְּלָלִי, צָבָא־הֲגָנָה לְיִשְׂרָאֵל;
(7) רַבָּנִים וְכֹהֲנֵי דָּתוֹת אֲחֵרוֹת, כְּשֶׁהֵם מְשַׁמְּשִׁים בִּכְהוּנָּתָם בְּשָׂכָר;
(8) עוֹבְדֵי מְדִינָה בְּכִירִים וּקְצִינֵי צָבָא בִּדְרָגוֹת אוֹ בְּתַפְקִידִים שֶׁיִּיקָּבְעוּ בַּחוֹק;
(9) שׁוֹטְרִים וְסוֹהֲרִים בִּדְרָגוֹת אוֹ בְּתַפְקִידִים שֶׁיִּיקָּבְעוּ בַּחוֹק;
(10) עוֹבְדֵי תַּאֲגִידִים שֶׁהוּקְמוּ בַּחוֹק, בִּדְרָגוֹת אוֹ בְּתַפְקִידִים שֶׁיִּיקָּבְעוּ בַּחוֹק; זוּלַת אִם חָדְלוּ לְכַהֵן בַּמִּשְׂרָה אוֹ בַּתַּפְקִיד כָּאָמוּר לִפְנֵי הַמּוֹעֵד לְהַגָּשַׁת רְשִׁימוֹת הַמּוּעֲמָדִים לַכְּנֶסֶת, וְאִם נִקְבַּע בַּחוֹק מוֹעֵד מוּקְדָּם מִזֶּה, לִפְנֵי הַמּוֹעֵד הָאָמוּר.
רְאוּ סְעִיף 56 לְחוֹק הַבְּחִירוֹת לַכְּנֶסֶת [נוֹסַח מְשׁוּלָּב], תשכ"ט–1969.
7א. מְנִיעַת הִשְׁתַּתְּפוּת בַּבְּחִירוֹת [תִּיקּוּן: תשמ"ה, תשס"ב־2, תשס"ח, תשע"ז]:
(א) רְשִׁימַת מוּעֲמָדִים לֹא תִּשְׁתַּתֵּף בַּבְּחִירוֹת לַכְּנֶסֶת וְלֹא יִהְיֶה אָדָם מוּעֲמָד בַּבְּחִירוֹת לַכְּנֶסֶת, אִם יֵשׁ בְּמַטְּרוֹתֶיהָ אוֹ בְּמַעֲשֶׂיהָ שֶׁל הָרְשִׁימָה אוֹ בְּמַעֲשָׂיו שֶׁל הָאָדָם, לְרַבּוֹת בְּהִתְבַּטְּאוּיוֹתָיו, לְפִי הָעִנְיָן, בִּמְפוֹרָשׁ אוֹ בְּמִשְׁתַּמֵּעַ, אֶחָד מֵאֵלֶּה:
(1) שְׁלִילַת קִיּוּמָהּ שֶׁל מְדִינַת יִשְׂרָאֵל כִּמְדִינָה יְהוּדִית וְדֵמוֹקְרָטִית;
(2) הֲסָתָה לְגִזְעָנוּת;
(3) תְּמִיכָה בְּמַאֲבָק מְזוּיָּן, שֶׁל מְדִינַת אוֹיֵב אוֹ שֶׁל אִרְגּוּן טֵרוֹר, נֶגֶד מְדִינַת יִשְׂרָאֵל.
(אַ1) לְעִנְיַין סְעִיף זֶה, יִרְאוּ מוּעֲמָד שֶׁשָּׁהָה בִּמְדִינַת אוֹיֵב שֶׁלֹּא כַּדִּין בְּשֶׁבַע הַשָּׁנִים שֶׁקָּדְמוּ לְמוֹעֵד הַגָּשַׁת רְשִׁימַת הַמּוּעֲמָדִים כְּמִי שֶׁיֵּשׁ בְּמַעֲשָׂיו מִשּׁוּם תְּמִיכָה בְּמַאֲבָק מְזוּיָּן נֶגֶד מְדִינַת יִשְׂרָאֵל, כָּל עוֹד לֹא הוֹכִיחַ אַחֶרֶת.
(ב) הַחְלָטַת וַעֲדַת הַבְּחִירוֹת הַמֶּרְכָּזִית כִּי מוּעֲמָד מָנוּעַ מִלְּהִשְׁתַּתֵּף בִּבְחִירוֹת טְעוּנָה אִישּׁוּר בֵּית הַמִּשְׁפָּט הָעֶלְיוֹן.
(ג) מוּעֲמָד יַצְהִיר הַצְהָרָה לְעִנְיַן סְעִיף זֶה.
רְאוּ סְעִיף 57(ט1) לְחוֹק הַבְּחִירוֹת לַכְּנֶסֶת [נוֹסַח מְשׁוּלָּב], תשכ"ט–1969.
(ד) פְּרָטִים לְעִנְיַן הַדִּיּוּן בְּוַעֲדַת הַבְּחִירוֹת הַמֶּרְכָּזִית וּבְבֵית הַמִּשְׁפָּט הָעֶלְיוֹן וּלְעִנְיַן הַצְהָרָה לְפִי סְעִיף קָטָן (ג), יִיקָּבְעוּ בַּחוֹק.
רְאוּ סְעִיפִים 63א וְ־64 לְחוֹק הַבְּחִירוֹת לַכְּנֶסֶת [נוֹסַח מְשׁוּלָּב], תשכ"ט–1969.
8. תְּקוּפַת כְּהוּנַּת הַכְּנֶסֶת
תְּקוּפַת כְּהוּנָּתָהּ שֶׁל הַכְּנֶסֶת תִּהְיֶה אַרְבַּע שָׁנִים מִיּוֹם הִיבָּחָרָהּ.
8א. מוֹעֵד הַבְּחִירוֹת לַכְּנֶסֶת הָעֶשְׂרִים וְאַרְבַּע [תִּיקּוּן: תש"ף] (הוֹרָאַת שָׁעָה בִּתְקוּפַת כְּהוּנָּתָהּ שֶׁל הַכְּנֶסֶת הָעֶשְׂרִים וְשָׁלוֹשׁ):
(1) עַל אַף הָאָמוּר בִּסְעִיף 8, הַבְּחִירוֹת לַכְּנֶסֶת הָעֶשְׂרִים וְאַרְבַּע יִהְיוּ בְּיוֹם ג' הָרִאשׁוֹן שֶׁלְּאַחַר תּוֹם שָׁלוֹשׁ שָׁנִים מִיּוֹם כִּינּוּן הַמֶּמְשָׁלָה הַשְּׁלוֹשִׁים וְחָמֵשׁ (בִּסְעִיף זֶה – מוֹעֵד הַבְּחִירוֹת).
(2) הַכְּנֶסֶת רַשָּׁאִית, בְּהַחְלָטָה שֶׁתִּתְקַבֵּל בְּרוֹב חֲבֵרֶיהָ, לִקְבּוֹעַ, לֹא יְאוּחַר מִ־100 יָמִים לִפְנֵי מוֹעֵד הַבְּחִירוֹת, כִּי בְּשֶׁל סְמִיכוּת מוֹעֵד הַבְּחִירוֹת לְיוֹם חַג, מוֹעֵד אוֹ זִיכָּרוֹן, יִידָּחוּ הַבְּחִירוֹת לְמוֹעֵד שֶׁתִּקְבַּע וְאֵינוֹ מְאוּחָר מִ־14 יָמִים מִמּוֹעֵד הַבְּחִירוֹת.
(3) אֵין בְּהוֹרָאוֹת פִּסְקָה (1) כְּדֵי לִמְנוֹעַ מֵהַכְּנֶסֶת הָעֶשְׂרִים וְשָׁלוֹשׁ לְהִתְפַּזֵּר לִפְנֵי גְּמַר תְּקוּפַת כְּהוּנָּתָהּ בְּדֶרֶךְ שֶׁל קַבָּלַת חוֹק לְפִי סְעִיף 34, בְּרוֹב חַבְרֵי הַכְּנֶסֶת; אֵין בָּאָמוּר כְּדֵי לִגְרוֹעַ מֵהוֹרָאוֹת סְעִיף 43ז1 לְחוֹק־יְסוֹד: הַמֶּמְשָׁלָה.
9. מוֹעֵד הַבְּחִירוֹת [תִּיקּוּן: תשי"ט]: הַבְּחִירוֹת לַכְּנֶסֶת יִהְיוּ בְּיוֹם ג' הַשְּׁלִישִׁי לְחוֹדֶשׁ חֶשְׁוָן שֶׁל הַשָּׁנָה שֶׁבָּהּ תַּמָּה כְּהוּנָּתָהּ שֶׁל הַכְּנֶסֶת הַיּוֹצֵאת, אוּלָם אִם הָיְתָה הַשָּׁנָה שֶׁלְּפָנֶיהָ שָׁנָה מְעוּבֶּרֶת, יִהְיוּ הַבְּחִירוֹת בְּיוֹם ג' הָרִאשׁוֹן לְאוֹתוֹ חוֹדֶשׁ.
9א. הַאֲרָכַת תְּקוּפַת כְּהוּנָּה [תִּיקּוּן: תשנ"ב־2]
(א) הַכְּנֶסֶת לֹא תַּאֲרִיךְ אֶת תְּקוּפַת כְּהוּנָּתָהּ אֶלָּא בְּחוֹק שֶׁנִּתְקַבֵּל בְּרוֹב שֶׁל שְׁמוֹנִים חַבְרֵי הַכְּנֶסֶת וְאִם נִתְקַיְּימוּ נְסִיבּוֹת מְיוּחָדוֹת הַמּוֹנְעוֹת עֲרִיכַת בְּחִירוֹת בְּעִיתָּן; תְּקוּפַת הַהַאֲרָכָה לֹא תַּעֲלֶה עַל הַזְּמַן הַמִּתְחַיֵּיב מֵהַנְּסִיבּוֹת הָאֲמוּרוֹת; בַּחוֹק כָּאָמוּר יִיקָּבַע מוֹעֵד הַבְּחִירוֹת.
(ב) מִבְּלִי לִגְרוֹעַ מֵהוֹרָאוֹת סְעִיף 34, רַשָּׁאִית הַכְּנֶסֶת, בְּהַחְלָטָה בְּרוֹב חֲבֵרֶיהָ, לְהַקְדִּים אֶת מוֹעֵד הַבְּחִירוֹת שֶׁנִּקְבַּע לְפִי סְעִיף קָטָן (א), וּבִלְבַד שֶׁהַמּוֹעֵד הֶחָדָשׁ לֹא יִהְיֶה מוּקְדָּם מֵהַמּוֹעֵד לְקִיּוּם הַבְּחִירוֹת לַכְּנֶסֶת לְפִי סְעִיף 9.
10. יוֹם הַבְּחִירוֹת – שַׁבָּתוֹן: יוֹם הַבְּחִירוֹת יִהְיֶה יוֹם שַׁבָּתוֹן, אַךְ שֵׁירוּתֵי הַתַּחְבּוּרָה וּשְׁאָר שֵׁירוּתִים צִיבּוּרִיִּים יִפְעֲלוּ כְּסִדְרָם.
11. פִּרְסוּם תּוֹצְאוֹת הַבְּחִירוֹת [תִּיקּוּן: תשנ"ו־2]: תּוֹצְאוֹת הַבְּחִירוֹת יְפוּרְסְמוּ בָּרְשׁוּמוֹת תּוֹךְ שְׁמוֹנָה יָמִים מִיּוֹם הַבְּחִירוֹת.
12. כִּינּוּס הַכְּנֶסֶת [תִּיקּוּן: תשס"ו]: הַכְּנֶסֶת תִּתְכַּנֵּס לִישִׁיבָתָהּ הָרִאשׁוֹנָה, לְאַחַר פִּרְסוּם תּוֹצְאוֹת הַבְּחִירוֹת, בְּתוֹךְ אַרְבָּעָה עָשָׂר יָמִים מִיּוֹם הַבְּחִירוֹת לַכְּנֶסֶת בְּמוֹעֵד שֶׁיִּיקָּבַע בַּחוֹק, אֶלָּא אִם כֵּן נִקְבַּע בַּחוֹק מוֹעֵד סָמוּךְ אַחַר בְּשֶׁל יוֹם מְנוּחָה, חַג, מוֹעֵד, יוֹם זִיכָּרוֹן אוֹ בְּשֶׁל סְמִיכוּת לְאֶחָד מֵהֶם, אוֹ בְּשֶׁל חוֹל הַמּוֹעֵד.
13. [תִּיקּוּן: תש"ס־2, תשס"ו]: (בּוּטַּל).
14. יְשִׁיבַת הַפְּתִיחָה [תִּיקּוּן: תשנ"ו־5]: סִדְרֵי יְשִׁיבַת הַפְּתִיחָה יִיקָּבְעוּ בַּחוֹק, וְהֵם יְבַטְּאוּ אֶת אוֹפְיָהּ שֶׁל מְדִינַת יִשְׂרָאֵל וּמוֹרַשְׁתָּהּ.
רְאוּ חוֹק הַכְּנֶסֶת, התשנ"ד–1994.
15. הַצְהָרַת אֱמוּנִים שֶׁל חֲבֵר הַכְּנֶסֶת [תִּיקּוּן: תשנ"ו־5]:
(א) חֲבֵר הַכְּנֶסֶת יַצְהִיר אֱמוּנִים; וְאֵלֶּה דִּבְרֵי הַהַצְהָרָה: "אֲנִי מִתְחַיֵּיב לִשְׁמוֹר אֱמוּנִים לִמְדִינַת יִשְׂרָאֵל וּלְמַלֵּא בֶּאֱמוּנָה אֶת שְׁלִיחוּתִי בַּכְּנֶסֶת".
(ב) סִדְרֵי הַהַצְהָרָה יִיקָּבְעוּ בַּחוֹק.
רְאוּ חוֹק הַכְּנֶסֶת, התשנ"ד–1994.
16.אִי־הַצְהָרָה: קָרָא יוֹשֵׁב רֹאשׁ הַכְּנֶסֶת לַחֲבֵר הַכְּנֶסֶת לְהַצְהִיר הַצְהָרַת אֱמוּנִים וְהֶחָבֵר לֹא עָשָׂה כֵּן, לֹא יֵהָנֶה הֶחָבֵר מִזְּכוּיוֹתָיו שֶׁל חֲבֵר הַכְּנֶסֶת כָּל עוֹד לֹא הִצְהִיר.
16א. אִי הַצְהָרָה בְּשֶׁל אֶזְרָחוּת כְּפוּלָה [תִּיקּוּן: תשנ"ו־4]: הָיָה חֲבֵר הַכְּנֶסֶת בַּעַל אֶזְרָחוּת נוֹסֶפֶת שֶׁאֵינָהּ יִשְׂרְאֵלִית, וְדִינֵי הַמְּדִינָה שֶׁהוּא אֶזְרָח שֶׁלָּהּ, מְאַפְשְׁרִים אֶת שִׁחְרוּרוֹ מֵאֶזְרָחוּת זוֹ, לֹא יַצְהִיר אֱמוּנִים אֶלָּא לְאַחַר שֶׁעָשָׂה אֶת כָּל הַדָּרוּשׁ מִצִּדּוֹ לְשֵׁם שִׁחְרוּרוֹ מִמֶּנָּה, וְהוּא לֹא יֵיהָנֶה מִזְּכוּיוֹתָיו שֶׁל חֲבֵר הַכְּנֶסֶת כָּל עוֹד לֹא הִצְהִיר.
17. חֲסִינוּת חַבְרֵי הַכְּנֶסֶת: לְחַבְרֵי הַכְּנֶסֶת תִּהְיֶה חֲסִינוּת; פְּרָטִים יִיקָּבְעוּ בַּחוֹק.
רְאוּ חוֹק חֲסִינוּת חַבְרֵי הַכְּנֶסֶת, זְכוּיוֹתֵיהֶם וְחוֹבוֹתֵיהֶם, תשי"א–1951.
18. חֲסִינוּת בִּנְיְינֵי הַכְּנֶסֶת: לְבִנְיְינֵי הַכְּנֶסֶת תִּהְיֶה חֲסִינוּת; פְּרָטִים יִיקָּבְעוּ בַּחוֹק.
רְאוּ חוֹק מִשְׁכַּן הַכְּנֶסֶת וְרַחֲבָתוֹ, תשכ"ח–1968.
19. סִדְרֵי הָעֲבוֹדָה וְהַתַּקָּנוֹן: הַכְּנֶסֶת תִּקְבַּע סִדְרֵי עֲבוֹדָתָהּ; בְּמִידָּה שֶׁסִּדְרֵי הָעֲבוֹדָה לֹא נִקְבְּעוּ בַּחוֹק תִּקְבָּעֵם הַכְּנֶסֶת בַּתַּקָּנוֹן; כָּל עוֹד לֹא נִקְבְּעוּ סִדְרֵי הָעֲבוֹדָה כָּאָמוּר, תִּנְהַג הַכְּנֶסֶת לְפִי הַנּוֹהַג וְהַנּוֹהַל הַמְּקוּבָּלִים בָּהּ.
20. הַיּוֹשֵׁב רֹאשׁ וְהַסְּגָנִים [תִּיקּוּן: תשנ"ז, תש"ס־2, תשס"ב, תשס"ו, תשע"ו]:
(א) הַכְּנֶסֶת תִּבְחַר מִבֵּין חֲבֵרֶיהָ יוֹשֵׁב רֹאשׁ וּסְגָנִים לְיוֹשֵׁב רֹאשׁ. עַד לִבְחִירַת יוֹשֵׁב רֹאשׁ הַכְּנֶסֶת, יַמְשִׁיךְ לְכַהֵן בְּתַפְקִידוֹ יוֹשֵׁב רֹאשׁ הַכְּנֶסֶת הַיּוֹצֵאת אִם שָׁב וְנִבְחַר כַּחֲבֵר הַכְּנֶסֶת, וְאִם לֹא שָׁב וְנִבְחַר – יְכַהֵן הַוָּתִיק שֶׁבְּחַבְרֵי הַכְּנֶסֶת, שֶׁאֵינוֹ רֹאשׁ הַמֶּמְשָׁלָה, שַׂר אוֹ סְגַן שַׂר, כְּיוֹשֵׁב רֹאשׁ הַכְּנֶסֶת בְּפוֹעַל. בִּסְעִיף זֶה, "וָתִיק" – מִי שֶׁתְּקוּפַת כְּהוּנָּתוֹ בַּכְּנֶסֶת הִיא הָאֲרוּכָּה בְּיוֹתֵר, בִּרְצִיפוּת אוֹ שֶׁלֹּא בִּרְצִיפוּת, וּמֵבִין בַּעֲלֵי וֶתֶק שָׁוֶוה – הַמְּבוּגָּר שֶׁבָּהֶם.
(ב) הַכְּנֶסֶת רַשָּׁאִית, בְּתַקְנוֹנָהּ, לִקְבּוֹעַ סְיָיגִים לִבְחִירָתוֹ שֶׁל חֲבֵר הַכְּנֶסֶת לִכְהוּנַּת יוֹשֵׁב רֹאשׁ הַכְּנֶסֶת אוֹ סְגַן לְיוֹשֵׁב רֹאשׁ הַכְּנֶסֶת.
(ג) הַכְּנֶסֶת רַשָּׁאִית, בְּהַחְלָטָה בְּרוֹב חֲבֵרֶיהָ, לְהַשְׁעוֹת מִכְּהוּנָּתוֹ אֶת יוֹשֵׁב רֹאשׁ הַכְּנֶסֶת אוֹ סְגַן לְיוֹשֵׁב רֹאשׁ הַכְּנֶסֶת אוֹ לִקְבּוֹעַ סְיָיגִים לִכְהוּנָּתָם; פְּרָטִים יִיקָּבְעוּ בַּחוֹק.
(ד) הַכְּנֶסֶת רַשָּׁאִית, בְּהַחְלָטָה בְּרוֹב חֲבֵרֶיהָ אוֹ בְּרוֹב גָּדוֹל יוֹתֵר שֶׁיִּיקָּבַע בַּחוֹק, לְהַעֲבִיר מִכְּהוּנָּתוֹ אֶת יוֹשֵׁב רֹאשׁ הַכְּנֶסֶת אוֹ סְגַן לְיוֹשֵׁב רֹאשׁ הַכְּנֶסֶת; פְּרָטִים יִיקָּבְעוּ בַּחוֹק.
20א. מְמַלֵּא מָקוֹם שֶׁל יוֹשֵׁב רֹאשׁ הַכְּנֶסֶת וְיוֹשֵׁב רֹאשׁ הַכְּנֶסֶת בְּפוֹעַל [תִּיקּוּן: תשכ"ז, תשנ"ז, תש"ס־2]:
(א) יָצָא יוֹשֵׁב רֹאשׁ הַכְּנֶסֶת אֶת גְּבוּלוֹת הַמְּדִינָה, יְמַלֵּא סְגַן לַיּוֹשֵׁב רֹאשׁ אֶת מְקוֹמוֹ עַד שֶׁיָּשׁוּב הַיּוֹשֵׁב רֹאשׁ.
(ב) הוֹדִיעַ יוֹשֵׁב רֹאשׁ הַכְּנֶסֶת לְוַעֲדַת הַכְּנֶסֶת אוֹ שֶׁקָּבְעָה וַעֲדַת הַכְּנֶסֶת כִּי מִטַּעֲמֵי בְּרִיאוּת נִבְצַר מִיּוֹשֵׁב רֹאשׁ הַכְּנֶסֶת דֶּרֶךְ אֲרָעִי לְמַלֵּא תַּפְקִידוֹ, אוֹ הוֹדִיעַ יוֹשֵׁב רֹאשׁ הַכְּנֶסֶת כִּי נִבְצַר מִמֶּנּוּ דֶּרֶךְ אֲרָעִי לְמַלֵּא אֶת תַּפְקִידוֹ וּוַעֲדַת הַכְּנֶסֶת אִישְּׁרָה אֶת הוֹדָעָתוֹ, יְמַלֵּא סְגַן לַיּוֹשֵׁב רֹאשׁ אֶת מְקוֹמוֹ עַד שֶׁיּוֹדִיעַ יוֹשֵׁב רֹאשׁ הַכְּנֶסֶת לְוַעֲדַת הַכְּנֶסֶת אוֹ עַד שֶׁתִּקְבַּע וַעֲדַת הַכְּנֶסֶת כִּי לֹא נִבְצַר עוֹד מִמֶּנּוּ לְמַלֵּא תַּפְקִידוֹ.
(ג) נִתְפַּנְּתָה מִשְׂרָתוֹ שֶׁל יוֹשֵׁב רֹאשׁ הַכְּנֶסֶת – מִפְּנֵי שֶׁהִתְפַּטֵּר אוֹ נִפְטַר אוֹ מִפְּנֵי שֶׁקָּבְעָה וַעֲדַת הַכְּנֶסֶת כִּי מִטַּעֲמֵי בְּרִיאוּת נִבְצַר מִמֶּנּוּ דֶּרֶךְ קֶבַע לְמַלֵּא תַּפְקִידוֹ – יְכַהֵן סְגַן לְיוֹשֵׁב רֹאשׁ כְּיוֹשֵׁב רֹאשׁ הַכְּנֶסֶת בְּפוֹעַל עַד שֶׁתִּבְחַר הַכְּנֶסֶת יוֹשֵׁב רֹאשׁ חָדָשׁ.
(ג1)
(1) הוּשְׁעָה יוֹשֵׁב רֹאשׁ הַכְּנֶסֶת מִכְּהוּנָּתוֹ בְּהַחְלָטָה לְפִי סְעִיף 20(ג), יְכַהֵן סְגַן לְיוֹשֵׁב רֹאשׁ הַכְּנֶסֶת כְּיוֹשֵׁב רֹאשׁ הַכְּנֶסֶת בְּפוֹעַל, עַד לְבִיטּוּל הַהַשְׁעָיָה אוֹ עַד לִבְחִירַת יוֹשֵׁב רֹאשׁ חָדָשׁ, לְפִי הָעִנְיָן.
(2) הוּעֲבַר יוֹשֵׁב רֹאשׁ הַכְּנֶסֶת מִכְּהוּנָּתוֹ בְּהַחְלָטָה לְפִי סְעִיף 20(ד), יְכַהֵן סְגַן לְיוֹשֵׁב רֹאשׁ הַכְּנֶסֶת כְּיוֹשֵׁב רֹאשׁ הַכְּנֶסֶת בְּפוֹעַל עַד לִבְחִירַת יוֹשֵׁב רֹאשׁ חָדָשׁ.
(ד) הַסְּגַן לְיוֹשֵׁב רֹאשׁ שֶׁיְּכַהֵן כִּמְמַלֵּא מָקוֹם שֶׁל יוֹשֵׁב רֹאשׁ הַכְּנֶסֶת אוֹ כְּיוֹשֵׁב רֹאשׁ הַכְּנֶסֶת בְּפוֹעַל הוּא הַסְּגַן שֶׁנִּבְחַר לְכָךְ עַל יְדֵי וַעֲדַת הַכְּנֶסֶת.
(ה) בִּכְהוּנָּתוֹ כִּמְמַלֵּא מָקוֹם שֶׁל יוֹשֵׁב רֹאשׁ הַכְּנֶסֶת אוֹ כְּיוֹשֵׁב רֹאשׁ הַכְּנֶסֶת בְּפוֹעַל יְכַהֵן הַסְּגַן לַיּוֹשֵׁב רֹאשׁ בְּכָל כְּהוּנָּה הַמְּיוֹעֶדֶת לְיוֹשֵׁב רֹאשׁ הַכְּנֶסֶת עַל פִּי דִּין, יְמַלֵּא כָּל תַּפְקִיד הַמּוּטָּל עַל יוֹשֵׁב רֹאשׁ הַכְּנֶסֶת עַל פִּי דִּין וְיִשְׁתַּמֵּשׁ בְּכָל סַמְכוּת הַנְּתוּנָה לְיוֹשֵׁב רֹאשׁ הַכְּנֶסֶת עַל פִּי דִּין.
(ו) הוֹרָאוֹת סְעִיף זֶה יָחוּלוּ, בַּשִּׁינּוּיִים הַמְּחוּיָּיבִים, גַּם אִם הַנְּסִיבּוֹת הָאֲמוּרוֹת בִּסְעִיפִים קְטַנִּים (א), (ב), (ג) אוֹ (ג1) לְגַבֵּי יוֹשֵׁב רֹאשׁ הַכְּנֶסֶת נִתְקַיְּימוּ בְּמִי שֶׁמְּכַהֵן כִּמְמַלֵּא מָקוֹם שֶׁל יוֹשֵׁב רֹאשׁ הַכְּנֶסֶת אוֹ כְּיוֹשֵׁב רֹאשׁ הַכְּנֶסֶת בְּפוֹעַל.
21. וַעֲדוֹת [תִּיקּוּן: תשנ"א־2, תשנ"ב, תשנ"ד, תשס"א]:
(א) הַכְּנֶסֶת תִּבְחַר מִבֵּין חֲבֵרֶיהָ וַעֲדוֹת קְבוּעוֹת, וְהִיא רַשָּׁאִית לִבְחוֹר מִבֵּין חֲבֵרֶיהָ גַּם וַעֲדוֹת לְעִנְיָנִים מְסוּיָּימִים; תַּפְקִידֵי הֲוַעֲדוֹת, סַמְכוּיוֹתֵיהֶן וְסִדְרֵי עֲבוֹדָתָן, בְּמִידָּה שֶׁלֹּא נִקְבְּעוּ בַּחוֹק, יִיקָּבְעוּ בַּתַּקָּנוֹן.
(ב) בַּתַּקָּנוֹן נִיתָּן לִקְבּוֹעַ הוֹרָאוֹת בִּדְבַר סַמְכוּתָן שֶׁל הַוְּעָדוֹת לְזַמֵּן נוֹשֵׂא מִשְׂרָה אוֹ מְמַלֵּא תַּפְקִיד בְּשֵׁירוּת הַמְּדִינָה, בְּרָשׁוּת מְקוֹמִית, בְּמוֹעָצָה דָּתִית, בְּתַאֲגִיד שֶׁהוּקַם בַּחוֹק אוֹ בְּחֶבְרָה מֶמְשַׁלְתִּית, וּלְחַיְּיבוֹ לִמְסוֹר מֵידָע שֶׁבְּיָדוֹ עַל פְּעִילוּת הַגּוּף שֶׁבּוֹ הוּא מְכַהֵן, זוּלַת אִם יֵשׁ בַּגִּילּוּי מִשּׁוּם פְּגִיעָה בַּחוֹק, בְּחוֹבָה מִקְצוֹעִית אוֹ בְּחוֹבַת אֱמוּנִים שֶׁהוּא חָב בָּהּ עַל פִּי דִּין, וְכֵן שֶׁיּוּבְטְחוּ לוֹ הַזְּכוּיוֹת שֶׁל עֵד בְּבֵית הַמִּשְׁפָּט; הַזִּימּוּן יֵיעָשֶׂה בְּאֶמְצָעוּת הַשַּׂר הַנּוֹגֵעַ בַּדָּבָר אוֹ בִּידִיעָתוֹ, וּבְמִי שֶׁאֵינוֹ בְּשֵׁירוּת הַמְּדִינָה – בְּאֶמְצָעוּת רֹאשׁ הַגּוּף שֶׁהַמּוּזְמָן פּוֹעֵל בְּשֵׁירוּתוֹ; וְאוּלָם רַשַּׁאי הַשַּׂר הַמְּמוּנֶּה אוֹ רֹאשׁ הַגּוּף שֶׁהַמּוּזְמָן פּוֹעֵל בְּשֵׁירוּתוֹ, לְהוֹדִיעַ לַוַּעֲדָה כִּי הוּא עַצְמוֹ יוֹפִיעַ בַּמָּקוֹם מִי שֶׁזּוּמַּן.
(ג) (בּוּטַּל).
21א.[תִּיקּוּן: תשס"א־3, תשע"ו־3]: (בּוּטַּל).
22. וַעֲדוֹת חֲקִירָה: הַכְּנֶסֶת רַשָּׁאִית לְמַנּוֹת וַעֲדוֹת חֲקִירָה, אִם עַל יְדֵי הַסְמָכַת אַחַת הֲוַעֲדוֹת הַקְּבוּעוֹת וְאִם עַל יְדֵי בְּחִירַת וַעֲדָה מִבֵּין חֲבֵרֶיהָ, כְּדֵי לַחֲקוֹר דְּבָרִים שֶׁהַכְּנֶסֶת קָבְעָה; סַמְכוּיוֹתֶיהָ וְתַפְקִידֶיהָ שֶׁל וַעֲדַת חֲקִירָה יִיקָּבְעוּ עַל יְדֵי הַכְּנֶסֶת; בְּכָל וַעֲדַת חֲקִירָה יִהְיוּ גַּם נְצִיגִים שֶׁל סִיעוֹת שֶׁאֵינָן מִשְׁתַּתְּפוֹת בַּמֶּמְשָׁלָה, לְפִי יַחֲסֵי הַכּוֹחוֹת שֶׁל הַסִּיעוֹת בַּכְּנֶסֶת.
רְאוּ סְעִיף 128 לְתַקָּנוֹן הַכְּנֶסֶת.
23. דִּינָם שֶׁל שַׂר וּסְגַן שַׂר שֶׁאֵינָם חַבְרֵי הַכְּנֶסֶת [תִּיקּוּן: תשע"ה, תש"ף־2]: שַׂר אוֹ סְגַן שַׂר שֶׁאֵינָם חַבְרֵי הַכְּנֶסֶת, דִּינָם לְכָל דָּבָר הַנּוֹגֵעַ לַכְּנֶסֶת כְּדִין שַׂר אוֹ סְגַן שַׂר שֶׁהֵם חַבְרֵי הַכְּנֶסֶת, אוּלָם לֹא תְּהֵא לָהֶם זְכוּת הַצְבָּעָה.
24. מִנְיַן [תִּיקּוּן: תש"ם]: הַכְּנֶסֶת תָּדוּן וְתַחֲלִיט בְּכָל מִסְפַּר חֲבֵרִים אִם אֵין בַּחוֹק הוֹרָאָה אַחֶרֶת לְעִנְיָן זֶה.
25. רוֹב: הַכְּנֶסֶת תַּחְלִיט בְּרוֹב דֵּעוֹת שֶׁל הַמִּשְׁתַּתְּפִים בַּהַצְבָּעָה, כְּשֶׁהַנִּמְנָעִים אֵינָם בָּאִים בְּמִנְיָן הַמִּשְׁתַּתְּפִים בַּהַצְבָּעָה; סִדְרֵי הַהַצְבָּעָה יִיקָּבְעוּ בַּתַּקָּנוֹן; וְהַכֹּל כְּשֶׁאֵין בַּחוֹק הוֹרָאָה אַחֶרֶת לְעִנְיָן זֶה.
26. יְשִׁיבוֹת: יְשִׁיבוֹת הַכְּנֶסֶת יִהְיוּ בִּמְקוֹם מוֹשָׁבָה, אוּלָם בִּנְסִיבּוֹת מְיוּחָדוֹת רַשַּׁאי יוֹשֵׁב רֹאשׁ הַכְּנֶסֶת, בְּהִתְיַיעֲצוּת עִם הַסְּגָנִים, לְכַנֵּס אֶת הַכְּנֶסֶת בְּמָקוֹם אַחֵר; יְשִׁיבוֹת הַכְּנֶסֶת מִתְקַיְּימוֹת בִּימֵי חוֹל.
27. פּוּמְבִּיּוּת [תִּיקּוּן: תשנ"ה]: הַכְּנֶסֶת תֵּשֵׁב בְּפוּמְבִּי.
28. פִּרְסוּם [תִּיקּוּן: תשנ"ה]: הַהֲלִיכִים בִּישִׁיבַת הַכְּנֶסֶת וְהַדְּבָרִים שֶׁנֶּאֶמְרוּ בָּהּ – פִּרְסוּמָם אֵינוֹ מוּגְבָּל וְאֵינוֹ גּוֹרֵר אַחְרָיוּת פְּלִילִית אוֹ אֶזְרָחִית.
29. [תִּיקּוּן: תשנ"ה]: (בּוּטַּל).
30. [תִּיקּוּן: תשנ"ה]: (בּוּטַּל).
31. כְּנָסִים [תִּיקּוּן: תשל"ד, תשס"א־2]: הוֹרָאוֹת בִּדְבַר מוֹעֲדֵי הַכְּנָסִים שֶׁל הַכְּנֶסֶת וּבִדְבַר כִּינּוּס הַכְּנֶסֶת שֶׁלֹּא בִּתְקוּפַת הַכְּנָסִים יִיקָּבְעוּ בַּחוֹק.
32. [תִּיקּוּן: תשס"א־4]: (בּוּטַּל).
33. [תִּיקּוּן: תשס"א־2]: (בּוּטַּל).
34. הִתְפַּזְּרוּת הַכְּנֶסֶת [תִּיקּוּן: תשנ"ב־2]: לֹא תַּחְלִיט הַכְּנֶסֶת לְהִתְפַּזֵּר לִפְנֵי גְּמַר תְּקוּפַת כְּהוּנָּתָהּ, אֶלָּא בְּדֶרֶךְ קַבָּלַת חוֹק לְעִנְיָן זֶה, בְּרוֹב חַבְרֵי הַכְּנֶסֶת.
35. מוֹעֵד הַבְּחִירוֹת לְאַחַר הִתְפַּזְּרוּת הַכְּנֶסֶת [תִּיקּוּן: תשס"א־3]: הַחוֹק עַל הִתְפַּזְּרוּת הַכְּנֶסֶת יִכְלוֹל הוֹרָאָה עַל מוֹעֵד הַבְּחִירוֹת לַכְּנֶסֶת שֶׁלְּאַחֲרֶיהָ, שֶׁלֹּא יִהְיֶה מְאוּחָר מֵחֲמִישָּׁה חוֹדָשִׁים מִיּוֹם קַבָּלַת הַחוֹק.
36. תְּקוּפַת כְּהוּנַּת הַכְּנֶסֶת לְאַחַר הִתְפַּזְּרוּת: הֶחֱלִיטָה הַכְּנֶסֶת לְהִתְפַּזֵּר, תִּהְיֶה תְּקוּפַת כְּהוּנָּתָהּ שֶׁל הַכְּנֶסֶת שֶׁלְּאַחֲרֶיהָ עַד לְחוֹדֶשׁ חֶשְׁוָן הַקָּרוֹב שֶׁלְּאַחַר גְּמָר אַרְבַּע שָׁנִים מִיּוֹם הַבְּחִירָה.
36א. הִתְפַּזְּרוּת בְּשֶׁל אִי קַבָּלַת חוֹק תַּקְצִיב [תִּיקּוּן: תשס"א־3, תשע"ד, תש"ף]:
(א) לֹא נִתְקַבֵּל חוֹק הַתַּקְצִיב בְּתוֹךְ שְׁלוֹשָׁה חוֹדָשִׁים מִיּוֹם תְּחִילָּתָהּ שֶׁל שְׁנַת הַכְּסָפִים, יִרְאוּ בַּיּוֹם שֶׁאַחֲרֵי סִיּוּם הַתְּקוּפָה הָאֲמוּרָה (לְהַלָּן – הַיּוֹם הַקּוֹבֵעַ) כְּאִילּוּ הֶחֱלִיטָה הַכְּנֶסֶת עַל הִתְפַּזְּרוּתָהּ לִפְנֵי גְּמַר תְּקוּפַת כְּהוּנָּתָהּ, וְיֵיעָרְכוּ בְּחִירוֹת מוּקְדָּמוֹת בְּיוֹם ג' הָאַחֲרוֹן שֶׁלִּפְנֵי תּוֹם 90 הַיָּמִים מֵהַיּוֹם הַקּוֹבֵעַ, אֶלָּא אִם כֵּן הֶחֱלִיטָה הַכְּנֶסֶת בְּרוֹב חֲבֵרֶיהָ, בְּתוֹךְ חֲמִישָּׁה יָמִים מֵהַיּוֹם הַקּוֹבֵעַ, בְּשֶׁל סְמִיכוּת מוֹעֵד הַבְּחִירוֹת לְיוֹם חַג, מוֹעֵד אוֹ זִיכָּרוֹן, עַל קִיּוּם הַבְּחִירוֹת בְּמוֹעֵד מְאוּחָר יוֹתֵר, אַךְ לֹא יְאוּחַר מִ־100 יָמִים מֵהַיּוֹם הַקּוֹבֵעַ.
(ב) עַל אַף הוֹרָאוֹת סְעִיף קָטָן (א), פָּתַח נְשִׂיא הַמְּדִינָה בַּהֲלִיכִים לְהַרְכָּבַת מֶמְשָׁלָה חֲדָשָׁה לְפִי סְעִיף 30 לְחוֹק־יְסוֹד: הַמֶּמְשָׁלָה, הִבִּיעָה הַכְּנֶסֶת אֵמוּן בְּמֶמְשָׁלָה חֲדָשָׁה לְפִי סְעִיף 28 לְחוֹק־יְסוֹד: הַמֶּמְשָׁלָה, אוֹ הִתְקַבֵּל חוֹק עַל הִתְפַּזְּרוּת הַכְּנֶסֶת, אוֹ הִתְקַיְּימוּ בְּחִירוֹת לַכְּנֶסֶת, אַחֲרֵי הַמּוֹעֵד לְהַגָּשַׁת הַצָּעַת הַתַּקְצִיב לְפִי סְעִיף 3 לְחוֹק־יְסוֹד: מֶשֶׁק הַמְּדִינָה, וְלִפְנֵי תּוֹם שְׁלוֹשֶׁת הָחוֹדָשִׁים שֶׁמִּיּוֹם תְּחִילַּת שְׁנַת הַכְּסָפִים, יִהְיֶה הַיּוֹם הַקּוֹבֵעַ כָּאָמוּר בִּסְעִיף קָטָן (א), שְׁלוֹשָׁה חוֹדָשִׁים מִיּוֹם תְּחִילַּת שְׁנַת הַכְּסָפִים אוֹ 100 יָמִים מִיּוֹם כִּינּוּן הַמֶּמְשָׁלָה, לְפִי הַמְּאוּחָר; הִנִּיחָה הַמֶּמְשָׁלָה אֶת הַצָּעַת חוֹק הַתַּקְצִיב עַל שׁוּלְחַן הַכְּנֶסֶת לִפְנֵי הַיּוֹם הָ־55 מִיּוֹם כִּינּוּנָהּ, יִהְיֶה הַיּוֹם הַקּוֹבֵעַ 45 יָמִים מֵהַיּוֹם שֶׁבּוֹ הִנִּיחָה הַמֶּמְשָׁלָה אֶת הַהַצָּעָה.
(ג) (הוֹרָאַת שָׁעָה בִּתְקוּפַת כְּהוּנָּתָהּ שֶׁל הַכְּנֶסֶת הָעֶשְׂרִים וְשָׁלוֹשׁ): בְּמֶמְשֶׁלֶת חִילּוּפִים –
(1) עַל אַף הָאָמוּר בִּסְעִיפִים קְטַנִּים (א) ו־(ב), לֹא הִתְקַבֵּל חוֹק הַתַּקְצִיב לִשְׁנַת 2022 עַד מוֹעֵד הַחִילּוּפִים, יִהְיֶה הַיּוֹם הַקּוֹבֵעַ שִׁישָּׁה חוֹדָשִׁים מִיּוֹם תְּחִילַּת שְׁנַת הַכְּסָפִים 2022; הִתְפַּזְּרָה הַכְּנֶסֶת בְּשֶׁל אִי־קַבָּלַת חוֹק הַתַּקְצִיב בַּיּוֹם הַקּוֹבֵעַ כָּאָמוּר, יִישָּׁאֵר בְּתַפְקִידוֹ רֹאשׁ הַמֶּמְשָׁלָה הַמְּכַהֵן בְּמוֹעֵד הִתְפַּזְּרוּת הַכְּנֶסֶת עַד שֶׁתִּיכּוֹן מֶמְשָׁלָה חֲדָשָׁה;
(2) בִּסְעִיף קָטָן זֶה, "מֶמְשֶׁלֶת חִילּוּפִים", "רֹאשׁ הַמֶּמְשָׁלָה הַחֲלוּפִי" וְ"מוֹעֵד הַחִילּוּפִים" – כְּהַגְדָּרָתָם בִּסְעִיף 13א לְחוֹק־יְסוֹד: הַמֶּמְשָׁלָה.
37. רְצִיפוּת הַכְּנֶסֶת: הַכְּנֶסֶת הַיּוֹצֵאת תּוֹסִיף לְכַהֵן עַד לְכִינּוּסָהּ שֶׁל הַכְּנֶסֶת הַנִּכְנֶסֶת.
38. הַאֲרָכַת תָּקְפָּם שֶׁל חִיקּוּקִים: כָּל חִיקּוּק שֶׁתָּקְפּוֹ הָיָה פּוֹקֵעַ תּוֹךְ שְׁנֵי הֶחֳדָשִׁים הָאַחֲרוֹנִים לִתְקוּפַת כְּהוּנָּתָהּ שֶׁל הַכְּנֶסֶת הַיּוֹצֵאת, אוֹ תּוֹךְ אַרְבָּעָה חֳדָשִׁים לְאַחַר שֶׁהַכְּנֶסֶת הֶחְלִיטָה לְהִתְפַּזֵּר, אוֹ תּוֹךְ שְׁלוֹשֶׁת הֶחֳדָשִׁים הָרִאשׁוֹנִים לִתְקוּפַת כְּהוּנָּתָהּ שֶׁל הַכְּנֶסֶת הַנִּכְנֶסֶת – יַעֲמוֹד בְּתָקְפּוֹ עַד תּוֹם שְׁלוֹשֶׁת הֶחֳדָשִׁים הָאֲמוּרִים.
39. שְׂכַר חַבְרֵי הַכְּנֶסֶת: חַבְרֵי הַכְּנֶסֶת יְקַבְּלוּ שָׂכָר כְּפִי שֶׁנִּקְבַּע בַּחוֹק.
רְאוּ פֶּרֶק ט' לְחוֹק הַכְּנֶסֶת, התשנ"ד–1994.
40. הִתְפַּטְּרוּת שֶׁל חֲבֵר כְּנֶסֶת: חֲבֵר הַכְּנֶסֶת רַשַּׁאי לְהִתְפַּטֵּר מִכְּהוּנָּתוֹ; הַהִתְפַּטְּרוּת תִּהְיֶה בְּהַגָּשָׁה אִישִׁית שֶׁל כְּתַב הִתְפַּטְּרוּת עַל יְדֵי הַמִּתְפַּטֵּר לְיוֹשֵׁב רֹאשׁ הַכְּנֶסֶת, וְאִם נִבְצַר מִמֶּנּוּ לְהַגִּישׁוֹ אִישִׁית – עַל יְדֵי מִשְׁלוֹחַ בַּדֶּרֶךְ שֶׁנִּקְבְּעָה בַּתַּקָּנוֹן; כְּתַב הַהִתְפַּטְּרוּת יִהְיֶה חָתוּם בְּיוֹם הַהַגָּשָׁה אוֹ הַמִּשְׁלוֹחַ.
רְאוּ סְעִיף 15 לְתַקָּנוֹן הַכְּנֶסֶת.
41. תּוֹצְאוֹת הַהִתְפַּטְּרוּת [תִּיקּוּן: תשע"ד־2]: חֲבֵר הַכְּנֶסֶת שֶׁהִגִּישׁ הִתְפַּטְּרוּתוֹ, חֲבֵרוּתוֹ בַּכְּנֶסֶת נִפְסֶקֶת כַּעֲבוֹר אַרְבָּעִים וּשְׁמוֹנֶה שָׁעוֹת לְאַחַר שֶׁכָּתַב הַהִתְפַּטְּרוּת הִגִּיעַ לִידֵי יוֹשֵׁב רֹאשׁ הַכְּנֶסֶת, זוּלַת אִם חָזַר בּוֹ מֵהִתְפַּטְּרוּתוֹ לִפְנֵי כֵן. הִסְתַּיְּימָה הַתְּקוּפָה הָאֲמוּרָה בַּיּוֹם מְנוּחָה, יִידָּחֶה סִיּוּמָהּ לַיּוֹם שֶׁלְּאַחַר מִכֵּן שֶׁאֵינוֹ יוֹם מְנוּחָה, וְהַכֹּל כְּפִי שֶׁיִּיקָּבַע בַּחוֹק.
42. פְּקִיעַת כְּהוּנָּה אוֹ מוּעֲמָדוֹת [תִּיקּוּן: תשס"א־6]: חֲבֵר הַכְּנֶסֶת אוֹ מוּעֲמָד לַכְּנֶסֶת שֶׁנִּבְחַר אוֹ נִתְמַנָּה לְאֶחָד הַתַּפְקִידִים שֶׁנּוֹשְׂאֵיהֶם מְנוּעִים מֵהֱיוֹת מוּעֲמָדִים לִכְנֶסֶת, חֲבֵרוּתוֹ בַּכְּנֶסֶת אוֹ מוּעֲמָדוּתוֹ לַכְּנֶסֶת, לְפִי הָעִנְיָן, נִפְסֶקֶת עִם בְּחִירָתוֹ אוֹ עִם הִתְמַנּוּתוֹ לְאֶחָד הַתַּפְקִידִים כָּאָמוּר; לְעִנְיָן זֶה, "מוּעֲמָד לַכְּנֶסֶת" – מִי שֶׁשְּׁמוֹ כָּלוּל בִּרְשִׁימַת מוּעֲמָדִים לַכְּנֶסֶת, מִיּוֹם הַגָּשַׁת רְשִׁימָה עַד יוֹם תְּחִילַּת כְּהוּנָּתוֹ כַּחֲבֵר הַכְּנֶסֶת.
42א. הַפְסָקַת חֲבֵרוּת שֶׁל חֲבֵר הַכְּנֶסֶת [תִּיקּוּן: תשמ"א, תשנ"ה־2, תש"ס, תשס"א־5, תשע"ו־2]:
(א) חֲבֵר הַכְּנֶסֶת שֶׁהוּרְשַׁע בִּפְסַק דִּין סוֹפִי בַּעֲבֵירָה פְּלִילִית, וְקָבַע בֵּית הַמִּשְׁפָּט, בְּיוֹזְמָתּוֹ אוֹ לְבַקָּשַׁת הַיּוֹעֵץ הַמִּשְׁפָּטִי לַמֶּמְשָׁלָה, שֶׁיֵּשׁ עִם הָעֲבֵירָה קָלוֹן, תִּיפָּסֵק חֲבֵרוּתוֹ בַּכְּנֶסֶת בַּיּוֹם שֶׁפְּסַק הַדִּין נַעֲשָׂה סוֹפִי, וְאֵין נָפְקָא מִינָהּ אִם הָעֲבֵירָה נֶעֶבְרָה בִּזְמַן שֶׁהָיָה חָבַר אוֹתָהּ הַכְּנֶסֶת, חֲבֵר כְּנֶסֶת קוֹדֶמֶת אוֹ לִפְנֵי שֶׁהָיָה לַחֲבֵר הַכְּנֶסֶת.
(ב) סְעִיף קָטָן (א) יָחוּל גַּם עַל חֲבֵר הַכְּנֶסֶת שֶׁפְּסַק הַדִּין בְּעִנְיָנוֹ נַעֲשָׂה סוֹפִי לְאַחַר שֶׁהֵחֵל לְכַהֵן כַּחֲבֵר הַכְּנֶסֶת; בַּקָּשַׁת הַיּוֹעֵץ הַמִּשְׁפָּטִי לְפִי סְעִיף קָטָן (א) יָכוֹל שֶׁתּוּגַּשׁ כָּל עוֹד פְּסַק הַדִּין לֹא נַעֲשָׂה סוֹפִי; הַבַּקָּשָׁה תּוּגַּשׁ לְבֵית הַמִּשְׁפָּט שֶׁנָּתַן אֶת גְּזַר הַדִּין, וְאִם הוּגַּשׁ עִרְעוּר, לְבֵית הַמִּשְׁפָּט שֶׁלָּעִרְעוּר.
(ג)
(1) הַכְּנֶסֶת רַשָּׁאִית, בְּרוֹב שֶׁל 90 חַבְרֵי הַכְּנֶסֶת, לְהַחֲלִיט לְהַפְסִיק אֶת חֲבֵרוּתוֹ שֶׁל חֲבֵר הַכְּנֶסֶת אִם קָבְעָה שֶׁהִתְקַיֵּים בּוֹ, לְאַחַר הִיבָּחָרָהּ שֶׁל אוֹתָהּ כְּנֶסֶת, הָאָמוּר בִּסְעִיף 7אָ(א)(2) אוֹ (3) לְגַבֵּי מוּעֲמָד.
(2) הַחְלָטָה כָּאָמוּר בַּפִּסְקָה (1) תִּתְקַבֵּל לְפִי הַצָּעַת וַעֲדַת הַכְּנֶסֶת שֶׁהִתְקַבְּלָה בְּרוֹב שֶׁל שְׁלוֹשָׁה רְבָעִים מֵחֲבֵרֶיהָ, עַל בְּסִיס בַּקָּשָׁה שֶׁל 70 חַבְרֵי הַכְּנֶסֶת, מִתּוֹכָם 10 לְפָחוֹת חַבְרֵי כְּנֶסֶת בְּסִיעוֹת שֶׁאֵינָן צְדָדִים לְהֶסְכֵּמִים הַמְּחַיְּיבִים תְּמִיכָה בַּמֶּמְשָׁלָה.
(3) מִי שֶׁחֲבֵרוּתוֹ בַּכְּנֶסֶת הוּפְסְקָה לְפִי פִּסְקָה (1), מִשְׂרָתוֹ תִּתְפַּנֶּה כַּעֲבוֹר 14 יָמִים מִיּוֹם הַחְלָטַת הַכְּנֶסֶת, וְאוּלָם בַּתְּקוּפָה שֶׁמֵּהַחְלָטַת הַכְּנֶסֶת וְעַד יוֹם הַפְסָקַת הַחֲבֵרוּת הוּא לֹא יִהְיֶה רַשַּׁאי לְהִשְׁתַּתֵּף בִּישִׁיבוֹת הַכְּנֶסֶת אוֹ בִּישִׁיבוֹת וַעֲדָה שֶׁל הַכְּנֶסֶת אֶלָּא לְשֵׁם הַצְבָּעָה בִּלְבַד.
(4) עַל הַחְלָטַת הַכְּנֶסֶת לְהַפְסִיק אֶת חֲבֵרוּתוֹ רַשַּׁאי חֲבֵר הַכְּנֶסֶת לְעַרְעֵר לְבֵית הַמִּשְׁפָּט הָעֶלְיוֹן.
(5) סְעִיף קָטָן זֶה לֹא יָחוּל בִּתְקוּפַת בְּחִירוֹת, כְּפִי שֶׁתִּיקָּבַע בַּחוֹק.
(6) פְּרָטִים לְעִנְיַין הַגָּשַׁת הַבַּקָּשָׁה, הַדִּיּוּן בָּהּ וְהַהַשָּׂגָה עַל הַהַחְלָטָה יִיקָּבְעוּ בַּחוֹק אוֹ בְּתַקָּנוֹן הַכְּנֶסֶת.
42ב. הַשְׁעָיָה [תִּיקּוּן: תשמ"א, תש"ס, תשס"ז]:
(א) חֲבֵר הַכְּנֶסֶת שֶׁהוּרְשַׁע בַּעֲבֵירָה פְּלִילִית וְקָבַע בֵּית הַמִּשְׁפָּט, בְּיָזְמָתּוֹ אוֹ לְבַקָּשַׁת הַיּוֹעֵץ הַמִּשְׁפָּטִי לַמֶּמְשָׁלָה, שֶׁיֵּשׁ עִם הָעֲבֵירָה קָלוֹן, יוּשְׁעֶה מִכְּהוּנָּתוֹ בַּכְּנֶסֶת מִיּוֹם קְבִיעַת בֵּית הַמִּשְׁפָּט וְעַד לַמּוֹעֵד שֶׁבּוֹ פְּסַק הַדִּין נַעֲשָׂה סוֹפִי.
(ב) חֲבֵר הַכְּנֶסֶת שֶׁהוּרְשַׁע בַּעֲבֵירָה פְּלִילִית וְנִידּוֹן לְמַאֲסָר, יוּשְׁעֶה מִכְּהוּנָּתוֹ בַּכְּנֶסֶת לְמֶשֶׁךְ הַזְּמַן שֶׁהוּא נוֹשֵׂא אֶת עוֹנֶשׁ הַמַּאֲסָר.
(בְּ1) הוֹרָאוֹת סְעִיף זֶה יָחוּלוּ גַּם עַל חֲבֵר הַכְּנֶסֶת שֶׁהוּרְשַׁע בַּעֲבֵירָה כָּאָמוּר בִּסְעִיפִים קְטַנִּים (א) אוֹ (ב) לִפְנֵי הֱיוֹתוֹ חֲבֵר הַכְּנֶסֶת.
(ג) (בּוּטַּל).
42ג. הַפְסָקַת חֲבֵרוּת בַּכְּנֶסֶת שֶׁל שַׂר אוֹ סְגַן שַׂר [תִּיקּוּן: תשע"ה, תש"ף־2]:
(א) חֲבֵר הַכְּנֶסֶת הַמְּכַהֵן כְּשַׂר אוֹ כִּסְגַן שַׂר רַשַּׁאי לְהַפְסִיק אֶת חֲבֵרוּתוֹ בַּכְּנֶסֶת לְפִי הוֹרָאוֹת סְעִיף זֶה; הַפְסָקַת חֲבֵרוּת כָּאָמוּר תִּהְיֶה בַּהוֹדָעָה בִּכְתָב לְיוֹשֵׁב רֹאשׁ הַכְּנֶסֶת, בְּצֵירוּף הַסְכָּמָתוֹ בִּכְתָב שֶׁל יוֹשֵׁב רֹאשׁ סִיעָתוֹ שֶׁל חֲבֵר הַכְּנֶסֶת, וְיָחוּלוּ עָלֶיהָ הוֹרָאוֹת סְעִיף 40; הוֹרָאוֹת סְעִיף זֶה לֹא יָחוּלוּ עַל חֲבֵר הַכְּנֶסֶת הַמְּכַהֵן כְּרֹאשׁ הַמֶּמְשָׁלָה, מְמַלֵּא מְקוֹמוֹ, רֹאשׁ הַמֶּמְשָׁלָה הַחֲלוּפִי אוֹ רֹאשׁ הַמֶּמְשָׁלָה בְּפוֹעַל.
(ב) חֲבֵר הַכְּנֶסֶת שֶׁמָּסַר הוֹדָעָה כָּאָמוּר בִּסְעִיף קָטָן (א), חֲבֵרוּתוֹ בַּכְּנֶסֶת נִפְסֶקֶת כַּעֲבוֹר 48 שָׁעוֹת לְאַחַר שֶׁהַהוֹדָעָה הִגִּיעָה לִידֵי יוֹשֵׁב רֹאשׁ הַכְּנֶסֶת, זוּלַת אִם חָזַר בּוֹ מֵהוֹדָעָתוֹ קוֹדֶם לָכֶן בְּהוֹדָעָה בִּכְתָב לְיוֹשֵׁב רֹאשׁ הַכְּנֶסֶת; הִסְתַּיְּימָה הַתְּקוּפָה הָאֲמוּרָה בַּיּוֹם מְנוּחָה, יִידָּחֶה סִיּוּמָהּ לַיּוֹם שֶׁלְּאַחַר מִכֵּן שֶׁאֵינוֹ יוֹם מְנוּחָה, וְהַכּוֹל כְּפִי שֶׁיִּיקָּבַע בַּחוֹק.
(ג) נִפְסְקָה חֲבֵרוּתוֹ בַּכְּנֶסֶת שֶׁל שַׂר אוֹ סְגַן שַׂר לְפִי הוֹרָאוֹת סְעִיף זֶה, תִּתְחַדֵּשׁ חֲבֵרוּתוֹ בַּכְּנֶסֶת שֶׁאֵלֶיהָ נִבְחַר בְּהִתְקַיֵּים אֶחָד מֵאֵלֶּה, וְהוּא לֹא יִידָּרֵשׁ לָשׁוּב וּלְהַצְהִיר אֱמוּנִים לְפִי סְעִיף 15:
(1) הוּא חָדַל לְכַהֵן כְּשַׂר אוֹ כִּסְגַן שַׂר;
(2) הוּא הָיָה לְרֹאשׁ הַמֶּמְשָׁלָה אוֹ לְרֹאשׁ הַמֶּמְשָׁלָה הַחֲלוּפִי;
(3) הוּא נִקְבַּע לְכַהֵן כְּרֹאשׁ הַמֶּמְשָׁלָה בְּפוֹעַל;
(4) הוּא הָיָה לִמְמַלֵּא מְקוֹם רֹאשׁ הַמֶּמְשָׁלָה.
(ד) הוֹרָאוֹת אֵלֶּה יָחוּלוּ לָעִנְיָין מִסְפַּר חַבְרֵי הַכְּנֶסֶת הַמְּרַבִּי בְּאוֹתָהּ סִיעָה שֶׁרַשָּׁאִים לְהַפְסִיק אֶת חֲבֵרוּתָם בַּכְּנֶסֶת לְפִי סְעִיף זֶה, וּבִלְבַד שֶׁבְּכָל מִקְרֶה לֹא יַפְסִיקוּ אֶת חֲבֵרוּתָם יוֹתֵר מֵחֲמִישָּׁה חַבְרֵי הַכְּנֶסֶת מֵאוֹתָהּ סִיעָה:
(1) רַשָּׁאִים לְהַפְסִיק אֶת חֲבֵרוּתָם שְׁלִישׁ מֵחַבְרֵי הַכְּנֶסֶת מֵאוֹתָהּ סִיעָה; וְאוּלָם, מָנְתָה הַסִּיעָה לְכָל הַיּוֹתֵר 12 חַבְרֵי הַכְּנֶסֶת – יָחוּלוּ הוֹרָאוֹת אֵלֶּה:
(א) מָנְתָה הַסִּיעָה לְכָל הַיּוֹתֵר שְׁלוֹשָׁה חַבְרֵי הַכְּנֶסֶת – רַשַּׁאי לְהַפְסִיק אֶת חֲבֵרוּתוֹ חֲבֵר כְּנֶסֶת אֶחָד;
(ב) מָנְתָה הַסִּיעָה בֵּין אַרְבָּעָה לְשִׁישָּׁה חַבְרֵי הַכְּנֶסֶת – רַשָּׁאִים לְהַפְסִיק אֶת חֲבֵרוּתָם שְׁנֵי חַבְרֵי הַכְּנֶסֶת;
(ג) מָנְתָה הַסִּיעָה בֵּין שִׁבְעָה לְתִשְׁעָה חַבְרֵי הַכְּנֶסֶת – רַשָּׁאִים לְהַפְסִיק אֶת חֲבֵרוּתָם שְׁלוֹשָׁה חַבְרֵי הַכְּנֶסֶת;
(ד) מָנְתָה הַסִּיעָה בֵּין עֲשָׂרָה לְ־12 חַבְרֵי הַכְּנֶסֶת – רַשָּׁאִים לְהַפְסִיק אֶת חֲבֵרוּתָם אַרְבָּעָה חַבְרֵי הַכְּנֶסֶת;
(2) עַל אַף הָאָמוּר בַּפִּסְקָה (1) –
(א) אִם מִסְפַּר חַבְרֵי הַכְּנֶסֶת בְּאוֹתָהּ סִיעָה שֶׁאֵינָם שָׂרִים אוֹ סְגָנֵי שָׁרִים הוּא עֲשָׂרָה לְפָחוֹת, רַשָּׁאִים לְהַפְסִיק אֶת חֲבֵרוּתָם שְׁנֵי חַבְרֵי הַכְּנֶסֶת;
(ב) אִם מִסְפַּר חַבְרֵי הַכְּנֶסֶת בְּאוֹתָהּ סִיעָה שֶׁאֵינָם שָׂרִים אוֹ סְגָנֵי שָׁרִים הוּא תִּשְׁעָה, רַשָּׁאִים לְהַפְסִיק אֶת חֲבֵרוּתָם שְׁלוֹשָׁה חַבְרֵי הַכְּנֶסֶת;
(ג) אֵם מִסְפַּר חַבְרֵי הַכְּנֶסֶת בְּאוֹתָהּ סִיעָה שֶׁאֵינָם שָׁרִים אוֹ סְגָנֵי שָׁרִים הוּא שְׁמוֹנָה, רַשָּׁאִים לְהַפְסִיק אֶת חֲבֵרוּתָם אַרְבָּעָה חַבְרֵי הַכְּנֶסֶת אוֹ כְּמִסְפַּר חַבְרֵי הַכְּנֶסֶת הָרַשָּׁאִים לְהַפְסִיק אֶת חֲבֵרוּתָם לְפִי פִּסְקָה (1), לְפִי הַנָּמוּךְ;
(3) אֵין בְּשִׁינּוּי מִסְפַּר חַבְרֵי סִיעָה, וּבִכְלַל זֶה בְּשֶׁל הִתְפַּלְּגוּת אוֹ מִיזּוּג עִם סִיעָה אַחֶרֶת, כְּדֵי לְהַשְׁפִּיעַ עַל הַפְסָקַת הַחֲבֵרוּת בַּכְּנֶסֶת שֶׁל חֲבֵר הַכְּנֶסֶת שֶׁנֶּעֶשְׂתָה לִפְנֵי שִׁינּוּי כָּאָמוּר.
(ה) נִפְסְקָה חֲבֵרוּתוֹ בַּכְּנֶסֶת שֶׁל חֲבֵר הַכְּנֶסֶת לְפִי סְעִיף זֶה וְהִתְחַדְּשָׁה חֲבֵרוּתוֹ בַּכְּנֶסֶת מִשּׁוּם שֶׁחָדַל לְכַהֵן כְּשַׂר אוֹ שֶׁחָדַל לְכַהֵן כִּסְגַן שַׂר שֶׁלֹּא בַּנְּסִיבּוֹת הַמְּנוּיוֹת בִּסְעִיף 26(2) לְחוֹק־יְסוֹד: הַמֶּמְשָׁלָה, לֹא תִּיפָּסֵק שׁוּב חֲבֵרוּתוֹ בַּכְּנֶסֶת לְפִי הוֹרָאוֹת סְעִיף זֶה בִּתְקוּפַת כְּהוּנָּתָהּ שֶׁל אוֹתָהּ הַכְּנֶסֶת.
(ו)
(1) עַל אַף הָאָמוּר בִּסְעִיף קָטָן (ג), שַׂר אוֹ סְגַן שַׂר שֶׁהִפְסִיק אֶת חֲבֵרוּתוֹ בַּכְּנֶסֶת לְפִי סְעִיף זֶה וַחֲבֵר הַכְּנֶסֶת שֶׁהוּא שַׂר אוֹ סְגַן שַׂר הַחֲבֵרִים בְּאוֹתָהּ סִיעָה רַשָּׁאִים לְהוֹדִיעַ לְיוֹשֵׁב רֹאשׁ הַכְּנֶסֶת בְּהוֹדָעָה מְשׁוּתֶּפֶת בִּכְתָב, בְּצֵירוּף הַסְכָּמָתוֹ בִּכְתָב שֶׁל יוֹשֵׁב רֹאשׁ סִיעָתָם, עַל חִידּוּשׁ חֲבֵרוּתוֹ בַּכְּנֶסֶת שֶׁל הַשַּׂר אוֹ סְגַן הַשַּׂר שֶׁחֲבֵרוּתוֹ נִפְסְקָה וְעַל הַפְסָקַת חֲבֵרוּתוֹ שֶׁל חֲבֵר הַכְּנֶסֶת הָאַחֵר בְּאוֹתוֹ מוֹעֵד (בְּחוֹק־יְסוֹד זֶה – הוֹדָעַת הַחְלָפָה).
(2) עַל חִידּוּשׁ הַחֲבֵרוּת וְהַפְסָקַת הַחֲבֵרוּת בַּכְּנֶסֶת בְּהֶתְאֵם לְהוֹדָעַת הַחְלָפָה יָחוּלוּ הוֹרָאוֹת סְעִיף קָטָן (ב), בַּשִּׁינּוּיִים הַמְּחוּיָּבִים, אוּלָם חֲזָרָה מֵהוֹדָעַת הַהַחְלָפָה תִּהְיֶה רַק בְּהוֹדָעָה מְשׁוּתֶּפֶת בִּכְתָב שֶׁל מַגִּישֵׁי הוֹדָעַת הַהַחְלָפָה לְיוֹשֵׁב רֹאשׁ הַכְּנֶסֶת.
(3) לֹא יִמְסוֹר חֲבֵר הַכְּנֶסֶת שֶׁחֲבֵרוּתוֹ בַּכְּנֶסֶת נִתְחַדְּשָׁה לְפִי פָּסְקָה (1) הוֹדָעַת הַחְלָפָה נוֹסֶפֶת בִּתְקוּפַת כְּהוּנָּתָהּ שֶׁל אוֹתָהּ הַכְּנֶסֶת.
43. חִילּוּפִים שֶׁל חַבְרֵי כְּנֶסֶת [תִּיקּוּן: תשמ"א, תשע"ה, תש"ף־2]:
(א) נִתְפַּנְּתָה מִשְׂרָתוֹ שֶׁל חֲבֵר הַכְּנֶסֶת, יָבוֹא בִּמְקוֹמוֹ – מִתּוֹךְ רְשִׁימַת הַמּוּעֲמָדִים שֶׁכָּלְלָה אֶת שְׁמוֹ – הַמּוּעֲמָד שֶׁשְּׁמוֹ נָקוּב רִאשׁוֹן אַחֲרֵי שְׁמוֹ שֶׁל אַחֲרוֹן הַנִּבְחָרִים.
(ב) מִי שֶׁחֲבֵרוּתוֹ בַּכְּנֶסֶת הוּשְׁעֲתָה לְפִי סְעִיף 42ב, מִשְׂרָתוֹ תִּתְפַּנֶּה לִתְקוּפַת הַהַשְׁעָיָה וְיָבוֹא בִּמְקוֹמוֹ הַמּוּעֲמָד כָּאָמוּר בִּסְעִיף קָטָן (א); חָזַר לְמַלֵּא אֶת מִשְׂרָתוֹ, יֶחְדַּל לְכַהֵן הָאַחֲרוֹן שֶׁנִּהְיֶה לַחֲבֵר הַכְּנֶסֶת מִתּוֹךְ רְשִׁימַת הַמּוּעֲמָדִים, וְלֹא תִּיפָּגַע בְּשֶׁל כָּךְ בִּלְבַד זְכוּתוֹ שֶׁל הָאַחֲרוֹן לָשׁוּב וְלִהְיוֹת לְאַחַר מִכֵּן חֲבֵר הַכְּנֶסֶת מִכּוֹחַ הוֹרָאוֹת סְעִיף זֶה.
(ג) מֵי שֶׁחֲבֵרוּתוֹ בַּכְּנֶסֶת נִפְסְקָה לְפִי סְעִיף 42ג(א), תִּתְפַּנֶּה מִשְׂרָתוֹ וְיָבוֹא בִּמְקוֹמוֹ הַמּוּעֲמָד כָּאָמוּר בִּסְעִיף קָטָן (א); נִתְחַדְּשָׁה חֲבֵרוּתוֹ בַּכְּנֶסֶת לְפִי סְעִיף 42ג(ג), יָחוּלוּ הוֹרָאוֹת סְעִיף קָטָן (ב) סֵיפָה.
(ד) מֵי שֶׁחֲבֵרוּתוֹ בַּכְּנֶסֶת נִפְסְקָה בְּהֶתְאֵם לְהוֹדָעַת הַחְלָפָה לְפִי סְעִיף 42ג(ו) (בִּסְעִיף זֶה – חֲבֵר הַכְּנֶסֶת הַמּוּחְלָף), תִּתְפַּנֶּה מִשְׂרָתוֹ וְיָבוֹא בִּמְקוֹמוֹ מִי שֶׁהִגִּישׁ עִמּוֹ אֶת הוֹדָעַת הַהַחְלָפָה כָּאָמוּר בְּאוֹתוֹ סְעִיף.
(ה) נִתְחַדְּשָׁה חֲבֵרוּתוֹ בַּכְּנֶסֶת שֶׁל חֲבֵר הַכְּנֶסֶת הַמּוּחְלָף לְפִי סְעִיף 42ג(ג), יָחוּלוּ הוֹרָאוֹת סְעִיף קָטָן (ב) סֵיפָה.
(ו) נִתְחַדְּשָׁה חֲבֵרוּתוֹ בַּכְּנֶסֶת שֶׁל חֲבֵר הַכְּנֶסֶת הַמּוּחְלָף בְּהֶתְאֵם לְהוֹדָעַת הַחְלָפָה נוֹסֶפֶת לְפִי סְעִיף 42ג(ו), יָחוּלוּ הוֹרָאוֹת סְעִיף קָטָן (ד).
44. יַצִּיבוּת הַחוֹק: עַל אַף הָאָמוּר בְּכָל דִּין אַחֵר, אֵין בְּכוֹחָן שֶׁל תַּקָּנוֹת־שְׁעַת־חֵירוּם לְשַׁנּוֹת חוֹק זֶה, לְהַפְקִיעַ זְמַנִּית אֶת תָּקְפּוֹ אוֹ לִקְבּוֹעַ בּוֹ תְּנָאִים.
45. נוּקְשׁוּת סְעִיפִים: אֵין לְשַׁנּוֹת סְעִיף 44 אוֹ סְעִיף זֶה, אֶלָּא בְּרוֹב שֶׁל שְׁמוֹנִים חַבְרֵי כְּנֶסֶת.
45א. תְּחוּלַת נוּקְשׁוּת [תִּיקּוּן: תשנ"ב־2]: הוֹרָאַת סְעִיף 45 תָּחוּל גַּם לְעִנְיַן שִׁינּוּי סְעִיף 9א(א).
46. מָתַי דָּרוּשׁ רוֹב מְיוּחָד [תִּיקּוּן: תשי"ט־3, תש"ן, תשנ"ב־2]: הָרוֹב הַדָּרוּשׁ לְפִי חוֹק זֶה לְשִׁינּוּי הַסְּעִיפִים 4, 9אַ, 34, 44 אוֹ 45 יְהֵא דָּרוּשׁ לְהַחְלָטוֹת מְלִיאַת הַכְּנֶסֶת בַּקְּרִיאָה הָרִאשׁוֹנָה, בַּקְּרִיאָה הַשְּׁנִיָּה וּבַקְּרִיאָה הַשְּׁלִישִׁית. לְעִנְיַן סְעִיף זֶה "שִׁינּוּי" – בֵּין מְפוֹרָשׁ וּבֵין מִשְׁתַּמֵּעַ.חוֹק־יְסוֹד: כְּבוֹד הָאָדָם וְחֵירוּתוֹ

1. עֶקְרוֹנוֹת יְסוֹד [תִּיקּוּן: תשנ"ד]: זְכוּיוֹת הַיְּסוֹד שֶׁל הָאָדָם בְּיִשְׂרָאֵל מוּשְׁתָּתוֹת עַל הַהַכָּרָה בְּעֵרֶךְ הָאָדָם, בִּקְדוּשַּׁת חַיָּיו וּבִהְיוֹתוֹ בֵּן־חוֹרִין, וְהֵן יְכוּבְּדוּ בְּרוּחַ הָעֶקְרוֹנוֹת שֶׁבְּהַכְרָזָה עַל הֲקָמַת מְדִינַת יִשְׂרָאֵל.
1א. מַטָּרָה [תִּיקּוּן: תשנ"ד]: חוֹק־יְסוֹד זֶה, מַטְּרָתוֹ לְהָגֵן עַל כְּבוֹד הָאָדָם וְחֵירוּתוֹ, כְּדֵי לְעַגֵּן בַּחוֹק־יְסוֹד אֶת עֲרָכֶיהָ שֶׁל מְדִינַת יִשְׂרָאֵל כִּמְדִינָה יְהוּדִית וְדֵמוֹקְרָטִית.
2. שְׁמִירָה עַל הַחַיִּים, הַגּוּף וְהַכָּבוֹד: אֵין פּוֹגְעִים בְּחַיָּיו, בְּגוּפוֹ, אוֹ בִּכְבוֹדוֹ שֶׁל אָדָם בַּאֲשֶׁר הוּא אָדָם.
3. שְׁמִירָה עַל הַקִּנְיָן: אֵין פּוֹגְעִים בְּקִנְיָנוֹ שֶׁל אָדָם.
4. הֲגָנָה עַל הַחַיִּים, הַגּוּף וְהַכָּבוֹד: כָּל אָדָם זַכַּאי לַהֲגָנָה עַל חַיָּיו, עַל גּוּפוֹ וְעַל כְּבוֹדוֹ.
5. חֵירוּת אִישִׁית: אֵין נוֹטְלִים וְאֵין מַגְבִּילִים אֶת חֵירוּתוֹ שֶׁל אָדָם בְּמַאֲסָר, בְּמַעֲצָר, בְּהַסְגָּרָה אוֹ בְּכָל דֶּרֶךְ אַחֶרֶת.
6. יְצִיאָה מִיִּשְׂרָאֵל וּכְנִיסָה אֵלֶיהָ:
(א) כָּל אָדָם חוֹפְשִׁי לָצֵאת מִיִּשְׂרָאֵל.
(ב) כָּל אֶזְרָח יִשְׂרְאֵלִי הַנִּמְצָא בַּחוּץ לָאָרֶץ זַכַּאי לְהִיכָּנֵס לְיִשְׂרָאֵל.
7. פְּרָטִיּוֹת וְצִנְעַת הַפְּרָט:
(א) כָּל אָדָם זַכַּאי לִפְרָטִיּוּת וּלְצִנְעַת חַיָּיו.
(ב) אֵין נִכְנָסִים לִרְשׁוּת הַיָּחִיד שֶׁל אָדָם שֶׁלֹּא בְּהַסְכָּמָתוֹ.
(ג) אֵין עוֹרְכִים חִיפּוּשׂ בִּרְשׁוּת הַיָּחִיד שֶׁל אָדָם, עַל גּוּפוֹ, בְּגוּפוֹ אוֹ בְּכֵלָיו.
(ד) אֵין פּוֹגְעִים בְּסוֹד שִׂיחוֹ שֶׁל אָדָם, בִּכְתָבָיו אוֹ בִּרְשׁוּמוֹתָיו.
8. פְּגִיעָה בִּזְכוּיוֹת [תִּיקּוּן: תשנ"ד]: אֵין פּוֹגְעִים בַּזְּכוּיוֹת שֶׁלְּפִי חוֹק־יְסוֹד זֶה אֶלָּא בְּחוֹק הַהוֹלֵם אֶת עֲרָכֶיהָ שֶׁל מְדִינַת יִשְׂרָאֵל, שֶׁנּוֹעַד לְתַכְלִית רְאוּיָה, וּבְמִידָּה שֶׁאֵינָהּ עוֹלָה עַל הַנִּדְרָשׁ אוֹ לְפִי חוֹק כָּאָמוּר מִכּוֹחַ הַסְמָכָה מְפוֹרֶשֶׁת בּוֹ.
9. סְיָיג לְגַבֵּי כּוֹחוֹת הַבִּטָּחוֹן: אֵין מַגְבִּילִים זְכוּיוֹת שֶׁלְּפִי חוֹק־יְסוֹד זֶה שֶׁל הַמְּשָׁרְתִים בַּצָּבָא־הֲגָנָה לְיִשְׂרָאֵל, בְּמִשְׁטֶרֶת יִשְׂרָאֵל, בְּשֵׁירוּת בָּתֵּי הַסּוֹהַר וּבְאִרְגּוּנֵי הַבִּטָּחוֹן הָאֲחֵרִים שֶׁל הַמְּדִינָה, וְאֵין מַתְנִים עַל זְכוּיוֹת אֵלֶּה, אֶלָּא לְפִי חוֹק וּבְמִידָּה שֶׁאֵינָהּ עוֹלָה עַל הַנִּדְרָשׁ מִמַּהוּתוֹ וּמֵאוֹפְיוֹ שֶׁל הַשֵּׁירוּת.
10. שְׁמִירַת דִּינִים: אֵין בְּחוֹק־יְסוֹד זֶה כְּדֵי לִפְגּוֹעַ בְּתָקְפּוֹ שֶׁל דִּין שֶׁהָיָה קַיָּים עֶרֶב תְּחִילָּתוֹ שֶׁל חוֹק־הַיְּסוֹד.
11. תְּחוּלָה: כָּל רָשׁוּת מֵרָשׁוּיוֹת הַשִּׁלְטוֹן חַיֶּיבֶת לְכַבֵּד אֶת הַזְּכוּיוֹת שֶׁלְּפִי חוֹק־יְסוֹד זֶה.
12. יַצִּיבוּת הַחוֹק: אֵין בְּכוֹחָן שֶׁל תַּקָּנוֹת שְׁעַת חֵירוּם לְשַׁנּוֹת חוֹק־יְסוֹד זֶה, לְהַפְקִיעַ זְמַנִּית אֶת תָּקְפוּ אוֹ לִקְבּוֹעַ בּוֹ תְּנָאִים; וְאוּלָם בְּשָׁעָה שֶׁקַּיָּים בַּמְּדִינָה מַצָּב שֶׁל חֵירוּם בְּתוֹקֶף הַכְרָזָה לְפִי סְעִיף 9 לִפְקוּדַּת סִדְרֵי הַשִּׁלְטוֹן וְהַמִּשְׁפָּט, הַתָּשָׁ"ח–1948, מוּתָּר לְהַתְקִין תַּקָּנוֹת שְׁעַת חֵירוּם מִכּוֹחַ הַסְּעִיף הָאָמוּר שֶׁיְּהֵא בָּהֶן כְּדֵי לִשְׁלוֹל אוֹ לְהַגְבִּיל זְכוּיוֹת לְפִי חוֹק־יְסוֹד זֶה, וּבִלְבַד שֶׁהַשְּׁלִילָה אוֹ הַהַגְבָּלָה יִהְיוּ לְתַכְלִית רְאוּיָה וְלִתְקוּפָה וּבְמִידָּה שֶׁלֹּא יַעֲלוּ עַל הַנִּדְרָשׁ.חוֹק־יְסוֹד: מִשְׁאַל עַם

1. מִשְׁאַל עַם:
(א) הֶחֱלִיטָה הַמֶּמְשָׁלָה לְאַשְׁרֵר הֶסְכֵּם אוֹ לַחְתּוֹם עַל הֶסְכֵּם, שֶׁלְּפִיו הַמִּשְׁפָּט, הַשִּׁיפּוּט וְהַמִּינְהָל שֶׁל מְדִינַת יִשְׂרָאֵל לֹא יָחוּלוּ עוֹד עַל שֶׁטַח שֶׁהֵם חָלִים בּוֹ, לְרַבּוֹת הֶסְכֵּם הַכּוֹלֵל הִתְחַיְּיבוּת לְעָתִיד וְהִתְחַיְּיבוּת הַמּוּתְנֵית בִּתְנָאִים, יְהֵא הַהֶסְכֵּם, לְאַחַר שֶׁאוּשַּׁר בַּכְּנֶסֶת בְּרוֹב חֲבֵרֶיהָ, טָעוּן אִישּׁוּר בְּמִשְׁאַל עַם, אֶלָּא אִם כֵּן אוּשַּׁר בְּרוֹב שֶׁל שְׁמוֹנִים חַבְרֵי הַכְּנֶסֶת.
(ב) הֶחֱלִיטָה הַמֶּמְשָׁלָה, שֶׁלֹּא בְּדֶרֶךְ שֶׁל הֶסְכֵּם, שֶׁהַמִּשְׁפָּט, הַשִּׁיפּוּט וְהַמִּינְהָל שֶׁל מְדִינַת יִשְׂרָאֵל לֹא יָחוּלוּ עוֹד עַל שֶׁטַח שֶׁהֵם חָלִים בּוֹ, תְּהֵא הַהַחְלָטָה, לְאַחַר שֶׁאוּשְּׁרָה בַּכְּנֶסֶת בְּרוֹב חֲבֵרֶיהָ, טְעוּנָה אִישּׁוּר בְּמִשְׁאַל עַם, אֶלָּא אִם כֵּן אוּשְּׁרָה בְּרוֹב שֶׁל שְׁמוֹנִים חַבְרֵי הַכְּנֶסֶת.
2. הַזְּכוּת לְהִשְׁתַּתֵּף בְּמִשְׁאַל הָעָם: זַכַּאי לְהִשְׁתַּתֵּף בְּמִשְׁאַל הָעָם מִי שֶׁהָיָה זַכַּאי לְהִשְׁתַּתֵּף בַּבְּחִירוֹת לַכְּנֶסֶת לוֹ הָיוּ מִתְקַיְּימוֹת בְּמוֹעֵד עֲרִיכַת מִשְׁאַל הָעָם.
3. הֶחָלַת הוֹרָאוֹת: עַל עֲרִיכַת מִשְׁאַל הָעָם יָחוּלוּ הוֹרָאוֹת הַדִּין בְּעִנְיַין הַבְּחִירוֹת לַכְּנֶסֶת, בַּשִּׁינּוּיִים הַמְּחוּיָּבִים וּבְשִׁינּוּיִים שֶׁנִּקְבְּעוּ בַּחוֹק.
4. יַצִּיבוּת: אֵין בְּכוֹחָן שֶׁל תַּקָּנוֹת שְׁעַת חֵירוּם לְשַׁנּוֹת חוֹק־יְסוֹד זֶה, לְהַפְקִיעַ זְמַנִּית אֶת תּוֹקְפוֹ אוֹ לִקְבּוֹעַ בּוֹ תְּנָאִים.
5. נוּקְשׁוּת: אֵין לְשַׁנּוֹת חוֹק־יְסוֹד זֶה אֶלָּא בְּחוֹק־יְסוֹד שֶׁהִתְקַבֵּל בְּרוֹב שֶׁל חַבְרֵי הַכְּנֶסֶת.